གྲོ་ཞིང་ཁའི་སྲུང་མ།
ཨ་མེ་རི་ཁ། ལྡེ་རོམ། ཌ་ཝིད། ས་ལིན་གྷེར་གྱིས་བརྩམས།


གཅིག

ཁྱོད་ཀྱིས་དངོས་གནས་ང་ལ་ཁ་བརྡ་ཞིག་བྱ་འདོད་དམ། གལ་ཏེ་དེ་འདྲ་ཡིན་ཚེ།
ཁྱོད་ཀྱིས་ཐོག་མར་ང་རང་ས་ཆ་གང་ཞིག་ཏུ་སྐྱེས་པ་དང་དེ་ནས་ངའི་ཡ་ང་བའི་ཆུང་དུས་
ཀྱི་འཚོ་བའི་སྐོར་རམ། ང་རང་མ་སྐྱེས་སྔོན་ལ་ངའི་ཕ་མ་གཉིས་ཀས་ལས་ཀ་ག་རེ་བྱེད་
ཀྱིན་པའམ། ཡང་ན་ཌེ་ཝི་ཌ་ཀོ་པེར་ཧྥིལ་ཌའི་གཏམ་རྒྱུད་ཁྲོད་ཀྱི་སྨྱོ་བཤད་གཟའ་བཤད་
དག་ལ་ཉན་འདོད་ལས་ཆེ་མོད། དྲང་མོར་བཤད་ན། ངས་དངོས་འབྲེལ་དེ་དག་གཅིག་
ཀྱང་བཤད་མི་འདོད། དེ་དག་རེ་རེ་བཞིན་བཤད་པར་དངོས་གནས་སུན་འོང་གི གལ་སྲིད་
ངས་བཤད་ཉེས་ཏེ་ངའི་ཕ་མ་གཉིས་ཀྱི་གསང་བ་རེ་ཕྱི་ལ་ཤོར་ཚེ་ཁོང་རྣམ་པ་གཉིས་ཀ་
ཐུགས་ཁྲོས་ནས་འཆི་ཡང་སྲིད། ཁོ་ཚོས་རྣམ་ཀུན་རང་གི་གསང་བ་ལ་འཛེམ་ཟོན་ཆེན་
པོ་བྱེད་ཀྱིན་འདུག ཁྱད་པར་དུ་ངའི་ཕ་རྒན་ནི་མི་དེ་འདྲ་ཞིག་ཡིན། ཁོང་གཉིས་མ་གཞི་
ནས་མི་ཡག་པོ་ཡོད་མོད། ཡིན་ན་ཡང་ཁོ་ཚོས་རྣམ་ཀུན་རང་གི་གསང་བ་ལ་འཛེམ་ཟོན་
ཆེན་པོ་བྱེད་ཀྱིན་འདུག ཡང་གཅིག་བཤད་ན། ངས་རང་གི་བྱུང་བ་ལྟ་བུ་ཞིག་ཁྱོད་ལ་རེ་
རེ་བཞིན་བཤད་འདོད་པའང་གཏན་ནས་མིན། དེ་ལས་ན་ནིང་ཡེ་ཤུའི་འཁྲུངས་སྐར་གྱི་
སྔ་གཞུག་ལ་ང་རང་གིས་དངོས་སུ་མྱངས་པའི་ཆོ་མེད་མདོ་མེད་ཀྱི་དོན་དག་རེ་བཤད་ཡ།
དོན་དག་དེའི་རྗེས་སུ་ང་དངོས་གནས་ཨ་ཐང་ཆད་སོང་། དེ་ནས་ང་ས་ཆ་འདི་རུ་མི་ཡོང་
རང་ཡོང་ལྟ་བུ་ཞིག་ཆགས་སོང་། ངསD.B.ལའང་འདི་ལྟར་བཤད་པ་ཡིན། ཁོ་ནི་ངའི་
གཅེན་པོ་ཡིན། ཁོ་ད་ལྟ་ཧོ་ལི་ཝུ་ཌ་རུ་ཡོད། ས་ངན་འདི་དང་ཐག་མི་རིང་། ཁོ་ཕལ་ཆེར་
གཟའ་འཁོར་རེར་ང་ལ་ལྟ་རུ་ཡོང་གི་ཡོད། ངའང་ཕལ་ཆེར་ཟླ་རྗེས་མར་ཕྱིར་རང་ཡུལ་ལ་
ལོག་འགྲོ། དེ་དུས་ཁོས་ང་རང་ཕྱིར་ཕ་ཡུལ་ལ་བསྐྱལ་ངེས། ཁོས་ལྗ་གྷུ་ཨར་རྟགས་ཅན་གྱི་
རླངས་འཁོར་ཞིག་ཉོས་ནས་རིང་བོ་འགོར་མེད། དེ་ནི་ཆུ་ཚོད་རེའི་བགྲོད་པ་སྤྱི་ལེ་ཉིས་
བརྒྱ་ཡས་མས་ལ་སླེབས་པའི་དབྱིན་ཇིའི་རླངས་འཁོར་ཆུང་ངུའི་རིགས་ཡིན་ལ། ཁོས་དེ་
ལ་ཨ་སྒོར་བཞི་སྟོང་ལྷག་བྱིན་ཟེར། ད་ལྟ་ཁོ་ལ་དངུལ་འབོར་ཆེན་ཡོད། ཡིན་ནའང་སྔོན་
ཆད་དེ་འདྲ་ཡེ་ནས་མིན། སྔོན་ཆད་ཁོ་ཁྱིམ་དུ་སྡོད་དུས་སྤྱིར་བཏང་གི་རྩོམ་འབྲི་མཁན་
ཞིག་ཡིན། ཁོས་སྒྲུང་ཐུང་གི་དེབ་ཡག་ཐག་ཆོད་པ་ཞིག་བརྩམས་ཤིང་དེབ་མིང་ལ《གསང་
བའི་གསེར་ཉ》ཟེར། ཁྱོད་ཀྱིས་ཁོ་གཏན་ནས་ངོ་ཤེས་མི་སྲིད་ལ་དེབ་མིང་དེ་ཡང་གཏན་
ནས་གོ་མྱོང་མེད། དེབ་དེའི་ནང་གི《གསང་བའི་གསེར་ཉ》ཞེས་པའི་སྒྲུང་དེ་དངོས་གནས་
ཡག་ཐག་ཆོད་པ་ཞིག་ཡིན། སྒྲུང་དེའི་ནང་དུ་བྱིས་པ་ཞིག་གིས་གསང་སྟབས་ཀྱིས་གསེར་
ཉ་ཞིག་ཉོས་རྗེས། སུ་ལའང་མི་སྟོན་པར་གསང་སྟབས་ཀྱིས་གསོས། དེ་ཡང་ཁག་མི་འདུག་
སྟེ། གསེར་ཉ་དེ་ནི་ཁོའི་དངུལ་གྱིས་ཉོས་པ་རེད། ང་སྒྲུང་དེ་ལ་དགའ་བོ་ཞེ་དྲག་ཡོད། ཡིན་
ནའང་ད་ལྟ་ཁོ་ཧོ་ལི་ཝུ་ཌ་རུ་བུད་སོང་། ངོ་མ་འཕྱོན་མ་ཞིག་དང་ཁྱད་པར་མི་འདུག དྲང་
མོར་བཤད་ན་ང་གློག་བརྙན་ལ་སེམས་གཏིང་ནས་སུན་པས། ཁྱོད་ཀྱིས་ང་ལ་གློག་བརྙན་
གྱི་སྐོར་ཚིག་གཅིག་ཀྱང་མི་གླེང་བར་ཞུ།
ཡ། ད་ངས་ང་རང་པེན་སི་སློབ་འབྲིང་དང་ཁ་བྲལ་བའི་ཉི་མ་དེ་ནས་བཟུང་སྟེ་ཁྱེད་ལ་
རིམ་བཞིན་བཤད་ཡོང་། པེན་སི་སློབ་འབྲིང་ནི་པེན་སིལ་ཝ་ཎི་ཡ་མངའ་སྡེ་ཡི་ཨ་གྷེར་སི་
ཊོན་གྲོང་རྡལ་དུ་ཡོད། དེ་ཁྱོད་ཀྱིས་ཤེས་ཀྱང་སྲིད། གལ་ཏེ་ཁྱོད་ཀྱིས་མི་ཤེས་ན་ཡང་སློབ་གྲྭ་
དེ་དང་འབྲེལ་བའི་འགྲེམ་བརྡ་མཐོང་ཡོད་ངེས། ཁོ་ཚོས་དུས་དེབ་སྟོང་ཕྲག་ལྷག་གི་སྟེང་
དུ་འགྲེམ་བརྡ་སྤེལ་གྱིན་ཡོད། འགྲེམ་བརྡ་དེ་ནི་ཕོ་གཞོན་ཞིག་རྟར་ཞོན་ནས་འགག་འཕྲང་
རྒལ་གྱིན་པའི་པར་རིས་ཤིག་ཡིན། ཕར་བལྟས་ཚོད་ལ་པེན་སི་སློབ་འབྲིང་ན་རྟ་ཐོག་སྤོ་
ལོ་མ་གཏོགས་ཅི་ཡང་མེད་པའི་བཟོ་ཞིག་འདུག་མོད། དྲང་མོར་བཤད་ན་ངས་པེན་སི་ཡི་
ཉེ་འཁོར་དུ་རྟ་གཅིག་གི་གྲིབ་མ་ཙམ་ཡང་མཐོང་མ་མྱོང་། ད་རུང་འགྲེམ་བརྡའི་སྟེང་གི་
པར་དེའི་འགབ་ཏུ། “ཕྱི་ལོ་1888ལོའི་ཚུན་ལ། ང་ཚོས་དུས་དང་རྣམ་པ་ཀུན་ཏུ་ཁྱད་པར་
འཕགས་ཤིང་བསམ་གཞིགས་ལ་མོས་པའི་གཞོན་སྐྱེས་མང་པོ་བསྐྱེད་བསྲིངས” ཞེས་བྲིས་
ཡོད། ཡིན་ནའང་དེ་ནི་མགོ་གཡོག་མགོ་སྐོར་རང་རེད། པེན་སི་སློབ་འབྲིང་ཡང་སློབ་གྲྭ་
གཞན་དང་བསྡུར་ན་གནམ་ས་ལྟ་བུའི་བར་ཁྱད་ཅིག་གང་ན་ཡོད་དམ། གང་ལྟར་ངས་པེན་
སི་སློབ་འབྲིང་དུ་ཁྱད་དུ་འཕགས་པ་ཞིག་དང་བསམ་གཞིགས་ལ་མོས་པའི་གཞོན་སྐྱེས་
ཤིག་ཁྱོན་ནས་མཐོང་མ་མྱོང་། གལ་ཏེ་ཡོད་ན་མི་གཉིས་ཡིན་པ་འདྲ། ཡིན་ནའང་ཁོ་གཉིས་
པེན་སི་ལ་མ་ཡོང་སྔོན་ནས་དེ་འདྲ་ཡིན་ཡང་སྲིད།
གང་ལྟར། དེ་ནི་རེས་གཟའ་སྤེན་པ་ཞིག་ཡིན། ཉིན་དེར་ང་ཚོའི་སློབ་གྲྭས་སག་
སོན་ཧལ་སློབ་འབྲིང་དང་འཇོང་སྤོལ་འགྲན་སྡུར་བྱེད་ཀྱིན་ཡོད། ཁོ་ཚོས་ནམ་རྒྱུན་སག་
སོན་ཧལ་སློབ་འབྲིང་དང་འཇོང་སྤོལ་འགྲན་སྡུར་བྱེད་པ་ནི་དོན་བྱ་གལ་ཆེན་ཞིག་ཏུ་
རྩི་ཡི་འདུག དེ་ནི་ལོ་དེའི་ཆེས་མཐའ་མཇུག་གི་འགྲན་སྡུར་རེད། ངས་ད་ལྟའང་གསལ་
བོར་དྲན་ཡོང་། དེ་དུས་ཕྱི་དྲོའི་ཆུ་ཚོད་གསུམ་པའི་ཡས་མས་ཙམ་ཡིན། ང་ཐྲོ་མུ་སིན་ཞེས་
པའི་རི་དེའུ་ཆུང་ངུ་དེའི་རྩེར་འཛེགས་ནས་གསར་བརྗེའི་གཡུལ་འཁྲུག་གང་རུང་ཞིག་
གི་སྐབས་ཀྱི་སྒྱོགས་འཁོར་ཆག་རོ་དེའི་གམ་དུ་འགྲེང་ནས་བསྡད་ཡོད། དེ་ནས་བལྟས་ན་
འཇོང་སྤོལ་རུ་ཁག་གཉིས་ཀྱིས་ཕན་ཚུན་ལ་ཟིལ་གྱིས་རྒོལ་བའི་ངང་ཚུལ་དག་གསལ་
བོར་མཐོང་ཐུབ། པེན་སིའི་ཕྱོགས་ཀྱི་སྟེགས་བུ་ལས་ཀི་བསྭོ་འབྲུག་སྒྲ་ལྡིར་བ་བཞིན་གྲག་
འོང་གིན་འདུག དེ་ཡང་ཁག་མི་འདུག་སྟེ་ང་མ་གཏོགས་པའི་པེན་སིའི་སློབ་མ་ཐམས་
ཅད་དེ་རུ་རུབ་བསྡད་ཡོད་པས་ཡིན། ཡིན་ནའང་སག་སོན་ཧལ་སློབ་འབྲིང་ཕྱོགས་ཀྱི་
སྟེགས་བུ་རུ་བུ་མོ་རེ་འགའ་མ་གཏོགས་མི་མང་པོ་མི་འདུག ཕལ་ཆེར་ཁོ་ཚོའི་སློབ་གྲྭའི་
མི་མང་པོ་ཡོང་མེད་པ་འདྲ།
སྤྱིར་པེན་སི་རུ་འཇོང་སྤོལ་འགྲན་སྡུར་ལ་ལྟ་མཁན་བུ་མོ་ཤིན་ཏུ་ཉུང་། དེ་ཡང་སློབ་
གྲྭ་ཐོན་ལ་ཉེ་བའི་འཛིན་གྲྭའི་སློབ་མ་ཚོས་ད་གཟོད་བུ་མོ་ཚོ་ཁྲིད་ནས་འཇོང་སྤོལ་ལ་
བལྟས་ཆོག དེ་ལྟར་ཡང་། སློབ་གཙོ་ལགས་ཀྱི་སྲས་མོ་སེལ་མ་ཐུར་མེར་གཞན་དག་དང་
ཡེ་ནས་མི་འདྲ། མོ་དུས་རྟག་པར་འཇོང་སྤོལ་ལ་ལྟ་རུ་ཡོང་གི་ཡོད། མོ་རང་ནི་མཐོང་མ་
ཐག་ཡིད་སེམས་དབང་མེད་དུ་འགུགས་པའི་བུ་མོ་མཛེས་མའི་གྲས་སུ་མི་ཚུད་ཀྱང་མི་
ཆོག་པ་མེད། ཐེངས་ཤིག་ཨེ་ལྗོར་སི་ཐན་གྲོང་རྡལ་དུ་འགྲོ་བའི་སྤྱི་འཁོར་དུ་ངེད་གཉིས་
ལྷན་གཅིག་ཏུ་བསྡད་པ་ཡིན། དེ་དུས་ངེད་གཉིས་ཀྱིས་ཁ་བརྡ་རེ་བྱས། དྲང་མོར་བཤད་
ན་ང་མོ་ལ་དགའ་མོས་ཡོད། མོའི་སྣ་དེ་འདྲ་ཆུང་རྒྱུ་མེད་ལ་ལག་པའི་སེན་མོ་ནི་རྩ་ནས་
བྲེགས་པས་ཁྲག་ཀྱང་འོང་སྙམ་བྱེད། མོས་ད་དུང་བྲང་གི་ནུ་འབུར་གཉིས་ཀ་ནུ་ཁེབས་
ཀྱིས་དམ་པོར་བཏུམས་ཡོད་པས་ཕར་བལྟས་ཚོད་དུ་ཁྱོད་ལ་ཅི་འདི་མེད་པའི་གདུང་
སེམས་ཤིག་ཀྱང་སྐྱེ་རུ་འཇུག ཡིན་ན་ཡང་ང་མོ་ལ་དགའ་མོས་ཆེ་བ་ནི། མོས་རང་གི་ཕ་
རྒན་ཇི་ལྟར་བཟང་རབས་དང་ཡག་རབས་སོགས་མདོ་མེད་པའི་སྐད་ཆ་མང་པོ་མི་བཤད་
པས་ཡིན་ལ། དེ་ནི་ཕལ་ཆེར་རང་གི་ཕ་རྒན་ནི་མི་ཁྲེལ་མེད་ཐ་ཤལ་ཞིག་ཡིན་པ་མོས་ཤེས་
ཡོད་པས་ཀྱང་ཡིན་སྲིད།
ང་རང་ཐྲོ་མུ་སིན་རི་དེའུ་དེ་ཡི་རྩེ་རུ་འགྲེང་དོན་ནི་འཇོང་སྤོལ་འགྲན་སྡུར་ཁོ་ནའི་
ཆེད་དུ་མ་ཡིན་ཏེ། དེ་དུས་ང་གྲི་རྩེད་རུ་ཁག་དང་མཉམ་དུ་ནིག་ཡོར་ལ་སོང་ནས་ཕྱིར་
ལོག་མ་ཐག་ཡིན། ང་ནི་གྲི་རྩེད་རུ་ཁག་དེའི་རུ་འདྲེན་པ་སྡུག་ཆགས་དེ་ཡིན། འཇོན་པོ་
འདུག་གམ། ཉིན་དེའི་ཉིན་གུང་ང་ཚོ་ནིག་ཡོར་གྱི་མཱ་ཁུ་བྷོར་ནེ་སློབ་འབྲིང་དང་གྲི་རྩེད་
འགྲན་དུ་ཕྱིན་པ་ཡིན། ཡིན་ནའང་ཐེངས་དེར་འགྲན་སྡུར་བྱེད་མ་ཐུབ། ངས་རང་གི་གྲི་
དང་འགྲན་སྡུར་གྱི་ཡོ་བྱད་ཆ་ཚང་ས་འོག་མེ་འཁོར་སྡུག་ཆགས་དེའི་ནང་དུ་བརྗེད་སོང་།
ང་ལ་ཡང་ཁག་མེད། ངའི་སེམས་ས་ཁྲའི་སྟེང་གཡེངས་ནས་དངོས་པོ་འཁྱེར་རྒྱུ་གཏིང་
བརྗེད་དུ་སོང་། ཕྱི་དྲོའི་ཆུ་ཚོད་གཉིས་ཡས་མས་སུ་ང་ཚོ་གཞི་ནས་པེན་སི་ལ་འབྱོར། རུ་
མི་ཚོས་ལམ་བར་དུ་ང་ལ་ཁ་ཡ་ཙམ་ཡང་མི་བྱེད། ད་ལྟ་དེ་དག་བཤད་ན་ངོ་མ་དགོད་བྲོ་བ་
ཞིག་རེད།
ངས་སློབ་གྲྭའི་ནང་དུ་འཇོང་སྤོལ་འགྲན་སྡུར་ལ་མི་ལྟ་བའི་རྒྱུ་མཚན་གཞན་ཞིག་
ནི། ང་རང་རྒན་སི་པེན་སེར་ལགས་དང་གྱེས་ཕྱག་འབུལ་དུ་འགྲོ་དགོས་པས་ཡིན། ཁོང་
ནི་ངའི་ལོ་རྒྱུས་ཀྱི་དགེ་རྒན་ཡིན། ཆམ་རིམས་ཀྱི་རྐྱེན་པས་ཡེ་ཤུའི་འཁྲུངས་སྐར་གྱི་གུང་
གསེང་མ་བཏང་བའི་སྔོན་ལ་ཁོང་དང་མཇལ་འཕྲད་མི་ཐུབ་པ་འདྲ། ཁོང་གིས་ང་ལ་ཡི་
གེ་ཞིག་བཞག་པར། ཕ་ཡུལ་དུ་མ་ལོག་པའི་སྔོན་ལ་ཁྱོད་དང་ཐེངས་གཅིག་འཕྲད་འདོད་
ཅེས་བྲིས་འདུག ཕལ་ཆེར་ཁོང་གིས་ང་ཕྱིར་པེན་སི་ལ་མི་ཡོང་བ་མཁྱེན་ཡོད་པ་འདྲ།
ཁྱོད་ལ་བཤད་རྒྱུ་ཞིག་གཏིང་ནས་བརྗེད་འདུག ང་པེན་སིའི་སློབ་འབྲིང་ནས་ཕྱིར་
ཕུད་སོང་། དེ་ནི་ངས་སྦྱང་ཚན་བཞི་ཡི་ཡིག་ཚད་ལོངས་མེད་པས་ཡིན། ཁོ་ཚོས་སློབ་སྦྱོང་
ལ་འབད་པ་བྱ་དགོས་ཞེས་ཐེངས་མང་པོར་བཤད། ཁྱད་པར་དུ་སློབ་དཀྱིལ་ཡིག་རྒྱུགས་མ་
བླངས་པའི་སྔོན་ལ། ཡིན་ནའང་ངས་དངོས་གནས་འབད་པ་ཏིལ་འབྲུ་ཙམ་ཡང་མ་བྱས།
ངའི་ཕ་མ་གཉིས་ཀ་སློབ་གྲྭར་ཡོང་ནས་སློབ་གཙོ་རྒན་པ་དང་ངོ་བཅར་ཁ་བརྡ་ཡང་བྱས་
མྱོང་། ཡིན་ནའང་ངས་ངོ་མ་འབད་པ་ཏིལ་འབྲུ་ཙམ་ཡང་མ་བྱས། དེའི་སྟབས་ཀྱིས་ང་རང་
སློབ་གྲྭ་ནས་ཕྱིར་ཕུད་པ་རེད། པེན་སི་ནས་སློབ་མ་མང་པོ་ཕྱིར་འཕུད་གི་འདུག ཁོ་ཚོའི་
སློབ་གསོའི་ཆུ་ཚད་སློབ་གྲྭ་གཞན་དང་བསྡུར་ན་ཅུང་མཐོ། དངོས་གནས་ཅུང་ཟད་མཐོན་
པོ་ཡིན།
 དེ་དུས་ཟླ་བཅུ་གཉིས་པ་ཡིན། ནམ་ཟླ་ཤིན་ཏུ་འཁྱག ལྷག་པར་དུ་རི་རྩེ་རུ་གྲང་
ལྷགས་ཀྱིས་གཙེས་པས་ངའི་རུས་པའི་རྐང་ལ་ཟུག་གཟེར་བརྒྱབ་ཡོང་། ངས་ཕྱི་ནང་བརྗེ་
ཆོག་པའི་སྟོད་ལྭ་ཞིག་ལས་ལག་ཤུབས་སོགས་ཅི་ཡང་གྱོན་མེད། གཟའ་འཁོར་གཅིག་
གི་ཡར་སྔོན་ལ། རྔ་སྤུའི་བར་ཚངས་ཅན་གྱི་དགུན་ལྭ་དེ་རྐུན་མས་ཁྱེར་སོང་། ངའི་ལག་
ཤུབས་དགུན་ལྭའི་ཨམ་ཕྲག་ཏུ་བཅུག་ཡོད། པེན་སི་རུ་རྐུན་མ་ཤིན་ཏུ་མང་། ཁོ་ཚོའི་ཁྱིམ་
གྱི་འབྱོར་བ་ཞན་པོ་མིན་ཡང་གང་ལྟར་རྐུན་མ་ནི་ཁ་དར་འདུག སློབ་ཡོན་ཇི་ལྟར་མཐོ་
བའི་སློབ་གྲྭ་རུ་རྐུན་མ་དེ་ལྟར་མང་བ་འདྲ། ངས་ངོ་མ་བཤད་པ་ཡིན།
 གང་ལྟར་ཉིན་དེར་ང་སྒྱོགས་ཆག་དེའི་གམ་དུ་འགྲེང་ནས་འཇོང་སྤོལ་འགྲན་སྡུར་
ལ་བལྟས་ཏེ་བསྡད། སྐབས་ཤིག་ལ་རྐུབ་ཀྱང་ཕྱིད་ལ་ཁད་ཅིག་བྱས་ཡོང་། དྲང་མོར་བཤད་
ན་ངས་འགྲན་སྡུར་ལ་བློ་གཅིག་རྩེ་གཅིག་གིས་ལྟ་ཡི་མེད། ཡིན་ངོ་མ་ནི་ང་རང་སློབ་གྲྭ་
དང་ཁ་འབྲལ་བའི་ཚོར་བ་དེ་མྱོང་དུ་ཡོང་བ་ཡིན། མ་གསང་བར་བཤད་ན། ང་སྔོན་ཆད་
ཀྱང་སློབ་གྲྭ་འགའ་དང་ས་ཆ་རེ་འགར་ཁ་བྲལ་མྱོང་། དེ་དུས་ང་ལ་ས་ཆ་དེ་དང་ཁ་འབྲལ་
བའི་ཚོར་སྣང་གང་ཡང་བྱུང་མ་མྱོང་། ས་ཆ་ཞིག་དང་ཁ་འབྲལ་དུས་རང་ལ་སྐྱོ་ཤས་དང་
ཡང་ན་འུ་ཐུག་པའི་སེམས་ཚོར་གང་འདྲ་བྱུང་རུང་། ངས་ནི་ང་རང་ཉིད་དངོས་སུ་ས་ཆ་
དེ་དང་ཁ་འབྲལ་གྱིན་པ་དེ་ཤེས་ན་བསམ། གལ་ཏེ་དེ་ཡང་མ་ཤེས་ན་ང་སེམས་སྡུག་གི་
ནང་དུ་ལྷུང་ཡང་སྲིད།
ང་ནི་ངོ་མ་མི་ལས་ཅན་ཞིག་རེད། ངས་གློ་བུར་དུ་དོན་དག་ཅིག་དྲན་ཡོང་། དེ་ནི་
ཟླ་བཅུ་པའི་ནང་ཡིན་པ་འདྲ། ཉིན་དེར་ང་དང་རོ་བྷེརཊ་ཊི་ཆེ་ནེར་དང་པོལ་ཀམ་བྷེལ་
གསུམ་སློབ་ཁྲིད་ཐོག་ཁང་གི་མདུན་ན་འཇོང་སྤོལ་རྩེ་བཞིན་ཡོད། ངའི་གྲོགས་པོ་དེ་
གཉིས་ཀ་མི་ཡག་པོ་གཉིས་ཡིན། ལྷག་པར་དུ་ཊི་ཆེ་ནེར་ནི་ངོ་མ་མི་སྐྱིད་པོ་ཞིག་ཡིན། དེ་
ནི་ནུབ་ཟས་མ་ཟོས་པའི་ཡར་སྔོན་ཡིན། མུན་པ་རུབ་ལ་ཉེ་ཡང་ངེད་གསུམ་པོ་སྔར་བཞིན་
འཇོང་སྤོལ་རྩེ་ཞིང་བསྡད། སྐབས་ཤིག་ལ་མུན་པ་ག་ལེ་ག་ལེར་རུབ་སོང་བ་འདྲ་འཇོང་
སྤོལ་ཀྱང་མཐོང་དཀའ་བར་འདུག ཡིན་ནའང་ང་ཚོས་རྩེ་མཚམས་འཇོག་མ་འདོད། དེའི་
རྗེས་སུ་ངེད་ཚོའི་སྐྱེ་དངོས་དགེ་རྒན་ཛམ་བྷེ་སི་ཡིས་སློབ་ཁྲིད་ཐོག་ཁང་གི་སྒེའུ་ཁུང་ཞིག་
ལས་སྐེ་བསྲིངས་ཏེ། ང་ཚོར་ཕྱིར་མལ་ཁང་དུ་ལོག་ནས་ཟ་མ་ཟ་བར་གྲ་སྒྲིག་བྱོས་ཟེར། དེ་
དང་དེ་ལྟ་བུའི་དོན་དག་རེ་དྲན་ཡོང་དུས་ངས་རང་ཉིད་པེན་སི་དང་ཁ་འབྲལ་བའི་ཚོར་
བ་དེ་རྙེད་འོང་གིན་འདུག ཚོར་བ་དེ་རྒྱུད་ལ་སྐྱེས་པས་ང་གློ་བུར་དུ་ཁ་ཕྱིར་འཁོར་ནས།
རི་དེའུ་དེའི་ཁ་རྒྱུད་གཞན་ཞིག་དེད་ནས་མར་བབས་ཏེ་རྒན་སི་པེན་སེར་ཚང་གི་ཕྱོགས་
སུ་ཕྱིན་པ་ཡིན། ཁོང་ཚང་སློབ་གྲྭའི་སྒོ་རའི་ནང་དུ་མེད།
 ང་རང་རྒྱུག་མ་འདུར་གྱིས་ཁོང་ཚང་གི་སྒོ་ཆེན་ཁར་སླེབས་པ་དང་ངལ་ཅུང་ཙམ་
གསོ་ཞོར་དབུགས་གཏོང་ལེན་བྱས་པ་ཡིན། དྲང་མོར་བཤད་ན་ངས་ཐ་མག་འཐེན་པ་
མང་དྲགས་པས་ཏོག་ཙམ་བརྒྱུགས་པ་ན་དབུགས་འཚང་འོང་གིན་འདུག ཡིན་ནའང་ད་
ལྟ་ངས་ཐ་མག་བཅད་ནས་ཡུན་རིང་བོ་ཞིག་འགོར་ཡོད། དེ་དུས་ང་ལ་ཨེན་ཙམ་གྱིས་གློ་
གཅོང་གི་ནད་བྱུང་བས་འདིར་ཡོང་ནས་ཆོ་མེད་པའི་བརྟག་དཔྱད་འདྲ་བྱས་པ་ཡིན། རྟིང་
སོར་ངའི་ལུས་པོ་བདེ་ཐང་རེད་ཟེར།
 ཅུང་ཙམ་ལ་ངལ་སོས་རྗེས་ང་མུ་མཐུད་དུ་རྒྱུག་མ་འདུར་གྱིས་མདུན་ཕྱོགས་སུ་སོང་
བ་ཡིན། ལྟས་ངན། རྡོག་ལམ་ལ་ཆབ་རོམ་ཆགས་པས་ངའི་རྐང་པ་འདྲེད་ནས་ཨེན་ཙམ་
གྱིས་ས་ལ་འགྱེལ་སོང་། ངས་ཀྱང་རང་ཉིད་ཅིའི་ཕྱིར་རྒྱུག་ཅིང་འགྲོ་དགོས་པའི་རྒྱུ་མཚན་
མ་ཤེས། ཕལ་ཆེར་དེ་ལྟར་འགྲོ་བ་ནི་ང་རང་གི་དགའ་ཕྱོགས་ཤིག་ཡིན་པ་འདྲ། གཞུང་
ལམ་འཕྲེད་དུ་བརྒལ་རྗེས་ང་ལ་རྒྱུན་ལྡན་མ་ཡིན་པའི་ཚོར་བ་སྣ་ཚོགས་ཤིག་སྐྱེ་ཡོང་།
ཉིན་དེའི་ཕྱི་དྲོར་གནམ་རིབ་པས་ནམ་ཟླ་ཧ་ཅང་འཁྱག གཞུང་ལམ་རེ་འགའ་འཕྲེད་
དུ་བཅད་ནས་ཕ་རོལ་ཏུ་སླེབས་པ་ན། ང་ལ་གློ་བུར་དུ་རང་ཉིད་སྐད་ཅིག་མར་མེད་པར་
འགྱུར་བའམ་ཡལ་བར་འགྱུར་སྙམ་པའི་ཚོར་བ་མཚར་བོ་རེ་སྐྱེས།
 ང་རང་རྒན་སི་པེན་སེར་ཚང་གི་སྒོ་འགྲམ་དུ་སླེབས་པ་དང་སྒོ་དྲིལ་མནན་པ་ཡིན།
སྐབས་དེར་གྲང་ལྷགས་ཀྱིས་རབ་ཏུ་གཟིར་བས་ངའི་རྣ་བ་ལ་ཟུག་གཟེར་ལང་། ངའི་ལག་
པའང་འདར་ནས་རང་ཚུགས་མི་ཐུབ། “མགྱོགས་པོར་སྒོ་ཕྱེ་དང” ཨེན་ཙམ་མིན་ན་ངའི་
ཁ་ནས་དེ་སྐད་ཤོར་སོང་། སྐབས་ཤིག་ལ་རྒན་སི་པེན་སེར་གྱི་སྐུ་ལྕམ་ལགས་གཞི་ནས་
སླེབས་བྱུང་། ཁོ་ཚང་ལ་ཞབས་གཡོག་མེད་པས་རྒྱུན་པར་རང་ཉིད་ཡོང་ནས་སྒོ་འབྱེད་
ཀྱིན་ཡོད། ཁོ་ཚང་མ་གཞི་ནས་དེ་འདྲའི་ཕྱུག་པོ་ཞིག་མིན།
“ཧོལ་ཌེན།” རྒན་སི་པེན་སེར་གྱི་སྐུ་ལྕམ་གྱིས་ང་ལ “ཁྱེད་རང་མཐོང་བས་ཤིན
ཏུ་དགའ་བོ་བྱུང་། གཅེས་ལོ། མགྱོགས་པོར་ཁྱིམ་དུ་ཕེབས་ཤོག” ཟེར། མོས་ང་རང་མཐོང་
བས་དངོས་གནས་དགའ་སྤྲོ་སྐྱེས་སོང་། མོ་རང་མ་གཞི་ནས་ང་ལ་ཤིན་ཏུ་དགའ་བོ་ཡོད།
གང་ལྟར་ངས་ནི་འདི་ལྟར་སེམས་ཀྱིན་ཡོད།
 ང་རང་བདེ་མྱུར་གྱིས་ཁྱིམ་དུ་འཛུལ་ནས “ཁྱེད་སྐུ་བདེ་འམ། ལྕམ་སི་པེན་སེར།”
ངས་མོ་ལ “སྐུ་ཞབས་སི་པེན་སེར་ལགས་ཀྱི་སྐུ་བདེ་ལགས་སམ” ཞེས་འཚམས་འདྲི་
ཞུས་པ་ཡིན།
 “གཅེས་ལོ། ཁྱོད་ཀྱི་ཐོག་ལྭ་དེ་ང་ལ་སྤྲོད་དང་།” མོའི་རྣ་བ་ཅུང་ཁྲོག་པ་ཡོད་
པས་ངའི་སྐད་ཆ་མ་གོ་བ་འདྲ། མོས་ངའི་ཐོག་ལྭ་ཁྱེར་ནས་ཁྱམས་ཀྱི་རྩིག་སྒམ་ནང་ལ་
བཀལ། ངས་ལག་པས་སྐྲ་ལོ་ལྟག་པར་ཤད་ཙམ་བྱས་པ་ཡིན། རྒྱུན་པར་ངས་སྐྲ་ཐུང་ངུར་
གཞར་གྱིན་ཡོད་པས་སོ་མང་གིས་ཤད་དགོས་ཀྱི་མེད། “ཁྱེད་སྐུ་བདེ་འམ། ལྕམ་སི་པེན་
སེར།” ངས་སླར་ཡང་མོར་འཚམས་འདྲི་ཞིག་བྱས། ཡིན་ནའང་ད་ཐེངས་ངས་སྐད་གསང་
མཐོན་པོར་བཏང་བ་ཡིན།
“ང་སྐྱིད་པོ་བདེ་མོ་ཡིན། ཧོལ་ཌེན།” མོས་རྩིག་སྒམ་གྱི་སྒོ་བརྒྱབ་རྗེས་ང་ལ “ཁྱོད་
རང་བདེ་མོ་ཡིན་ནམ” ཞེས་དྲིས་པས། རྒན་སི་པེན་སེར་གྱིས་ང་རང་པེན་སི་ནས་ཕྱིར་
ཕུད་པའི་སྐོར་མོ་ལ་ཤ་བཤད་རྒྱུ་བཤད་བྱས་ཟིན་པ་ངས་ཤེས་སོང་།
“འགྲིག་འདུག” ངས་མོར “རྒན་སི་པེན་སེར་ལགས་བདེའམ། ཆམ་རིམས་ག་
འདྲ་འདུག” ཅེས་དྲིས་པར། 
“ཆམ་རིམས་སངས་དྲག་བྱུང་འདུག ཧོལ་ཌེན། ཁོ་རང་གི་ཁང་བའི་ནང་ན་འདུག
གཅེས་ལོ། ཁྱོད་རང་ནང་དུ་ཕེབས་དང” ཟེར།

གཉིས།

ཁོང་རྒན་རྒོན་གཉིས་ལོ་ན་བདུན་ཅུའམ་ཡང་ན་དེ་ལས་ཀྱང་བགྲེས་པར་སྣང་ཡང་།
ཕར་བལྟས་ཚོད་ལ་ཁོང་གཉིས་ཀས་མལ་ཤག་སོ་སོར་བཀར་ནས་གླ་ན་གླེན་ནེར་འཚོ་བ་
སྐྱིད་པོ་བྲོད་པོ་ཞིག་རོལ་གྱིན་གདའ། ངས་འདི་ལྟར་བཤད་ན་ཁ་ཟེར་བ་འདྲ་ཞིག་ཡིན་ན་
ཡང་། ངན་སེམས་ཀྱིས་བཤད་པ་ཞིག་གཏན་ནས་མིན་ཏེ། ངས་སྔོན་ཆད་ནས་རྒན་སི་པེན་
སེར་གྱི་འཚོ་བ་རོལ་སྟངས་ལ་དོ་སྣང་གང་མང་བྱས་མྱོང་། ཇི་ལྟར་དོ་སྣང་བྱས་ཀྱང་ཁོང་
གིས་འདི་ལྟ་བུའི་འཚོ་བ་ཞིག་རོལ་བའི་འདུན་པ་དེ་གང་ནས་ཡོང་བའི་རྒྱུ་མཚན་རྙེད་མ་
བྱུང་། ངས་བཤད་འདོད་པ་ནི་ད་ལྟ་རྒན་སི་པེན་སེར་གྱི་ལུས་པོ་གཞུ་ལྟར་སྒུར་ཡོད་པས་
གཟུགས་པོ་ནི་ཤིན་ཏུ་མི་སྡུག་པ་ཞིག་ཆགས་ཡོད་པ་དེ་ཡིན། དེ་ཡང་ཁོང་གིས་ནམ་རྒྱུན་
སློབ་ཁྲིད་ཀྱི་སྐབས་ནག་པང་དུ་ཡི་གེ་འབྲི་དུས་ལག་གི་ས་སྨྱུག་སར་ལྷུང་བ་ན། མདུན་
གྲལ་དུ་སྡོད་པའི་སློབ་གྲོགས་ཚོས་ས་སྨྱུག་བསྒྲུགས་ཏེ་སླར་ཁོང་ལ་སྤྲོད་ཀྱིན་ཡོད། རྣམ་
ཀུན་ངང་ཚུལ་དེ་མཐོང་བ་ན་དངོས་གནས་ལྟར་མི་བཟོད་པའི་ཚོར་བ་ཞིག་ང་ལ་སྐྱེ་ཡོང་།
ཡིན་ནའང་ཁྱོད་ཀྱིས་ཁོང་གི་འཚོ་བར་ཐལ་དྲགས་པའི་དོ་སྣང་མི་བྱེད་པར་ཚད་དང་
རན་པ་བྱུང་ན། དེ་ལྟར་འཚོ་བ་རོལ་བ་དེ་ཁོ་རང་ཉིད་ལ་ཤིན་ཏུ་འཚམ་པའི་རྒྱུ་མཚན་རེ་
རྙེད་འོང་། དཔེར་ན་གཟའ་ཉི་མའི་ཉིན་ཞིག་ལ། ང་དང་སློབ་གྲོགས་འགའ་ཁོང་ཚང་ལ་
ལྕོག་ལེ་ཚ་བོ་བཏུང་དུ་སོང་དུས། ཁོང་གིས་ཎ་ཝ་ཧོ་པ་ཚོས་བསླེས་པའི་ཀམ་པ་ལི་རྙིང་
ཧྲལ་ཞིག་བསྟན་ནས། ཁོང་བཟའ་ཟླ་གཉིས་ཀྱིས་རྡོ་སེར་གླིང་ག་རུ་ཨིན་ཌི་འན་པ་ཞིག་
གི་ལག་ནས་ཉོས་པ་ཡིན་ཟེར། སྐབས་དེར་ཁོང་གི་གདོང་ལས་རབ་ཏུ་ཚིམས་པའི་ཉམས་
ཤིག་མངོན། དེའི་སྟབས་ཀྱིས་ངས་ནི་འདི་ལྟར་འདོད་དེ། རྒ་བའི་ཁུར་གྱིས་རབ་ཏུ་ནོན་ཏེ་
ཅི་ཡང་མི་ནུས་པའི་རྒས་འཁོགས་སི་པེན་སེར་ལྟ་པས། ཀམ་པ་ལི་འདི་ཙམ་ཉོས་པ་ལས་
ཀྱང་དགའ་བ་དཔག་ཏུ་མེད་པ་ཞིག་རྙེད་ཀྱིན་ཡོད་པ་འདྲ།
ཁོང་གི་ཁང་བའི་སྒོ་ཕྱེ་འདུག་ནའང་བཀུར་སྟི་མཚོན་ཕྱིར་ངས་ལག་ཡང་མོས་ལན་
འགར་སྒོ་བརྡུངས་པ་ཡིན། སྐབས་དེར་ཁོང་གིས་ལུས་པོ་ཡོངས་ཀམ་པ་ལི་དེས་གཅུད་
ནས་རྐུབ་སྟེགས་ཤིག་ཏུ་བསྡད་འདུག ངས་སྒོ་བརྡུངས་པ་ན་ཁོང་གིས་མགོ་བོ་ཡར་དགྱེ་
ནས་སྐད་གསང་མཐོན་པོས “སུ་ཡིན། ཀོལ་ཧྥིལཌ་ཡིན་ནམ། ནང་དུ་ཤོག ཨོ་ལོ” ཟེར།
སློབ་ཁྲིད་ཀྱི་སྐབས་ཕུད་རྣམ་ཀུན་ཡང་ཁོའི་སྐད་མགོ་དེ་རིང་ནང་བཞིན་ཧ་ཅང་མཐོ་བས།
ལན་རེར་ཁྱོད་ལ་སུན་པོ་བཟོ་ངེས་ཡིན།
ཁང་བའི་ནང་དུ་འཛུལ་བ་དང་ང་ལ་གློ་བུར་འགྱོད་པ་ཞིག་སྐྱེས། ཁོང་གིས་ལག་ཏུ
《ནུབ་རྒྱ་མཚོ་ཆེན་པོ་དུས་དེབ》ཅེས་པའི་དེབ་ཅིག་བཟུང་ནས་ཀློག་བཞིན་འདུག ཁང་
བའི་ནང་དུ་སྨན་གྱི་རིལ་བུ་དང་སྨན་ཆུ་སོགས་ག་ས་གང་དུ་བཞག་འདུག་ལ། ཁང་བའི་
ནང་ཧྲིལ་བོར་ཝིག་སི་སྣའི་སྨན་ཆུ་ཡི་དྲི་མས་ཁྱབ་འདུག་པས་དངོས་འབྲེལ་ཞེ་མེར་ཡོང་།
ང་རང་མ་གཞི་ནས་ནད་པ་དང་ཐུག་པར་དེ་འདྲ་དགའ་བོ་མེད་ཁར། རྒན་སི་པེན་སེར་
གྱིས་རྙིང་རལ་དུ་གྱུར་པའི་ཁྲུས་གོས་འཛབས་རིང་ཞིག་གྱོན་འདུག་ལ་འབུར་ཀོང་མང་
བའི་བྲང་གཞུང་དམར་རྗེན་ནེར་མངོན་ཞིང་། རྒས་འཁོགས་ཚོའི་རྗེ་ངར་སྟེང་དུ་སྤུ་མེད་
པས་དཀར་པོ་དཀར་རྐྱང་དུ་འདུག “ཁྱེད་སྐུ་བདེ་འམ། སྐུ་ཞབས།” ངས་རྒན་སི་པེན་
སེར་ལ “ཁྱེད་ཀྱིས་བཞག་པའི་ཡི་གེ་འབྱོར་བྱུང་། ཐུགས་རྗེ་ཆེ " ཞེས་བཤད་པ་དང་
ཡང “ཁྱེད་ཀྱིས་ཡི་གེ་མ་བཞག་ན་ཡང་། ང་འགྲོ་ཁར་ཁྱེད་ལ་གྱེས་ཕྱག་ཞུ་རུ་ཡོང་ངེས”
ཞེས་མུ་མཐུད་དུ་བཤད།
“སྡོད། ཨོ་ལོ།” རྒན་སི་པེན་སེར་གྱིས་ང་རང་མལ་ཁྲིའི་སྟེང་དུ་སྡོད་ཅེས་བཤད།
ང་རང་མལ་ཁྲིའི་སྟེང་ལ་བསྡད་རྗེས “སྐུ་ཞབས་ལགས། ཁྱེད་ཀྱི་ཆམ་རིམས་ག་
འདྲ་འདུག" ཅེས་དྲིས་པ་ཡིན།
“གལ་ཏེ་ང་རང་ད་ལྟའི་འདི་ལས་ཀྱང་བདེ་བོ་ཐང་བོ་བྱུང་ན། ད་དངོས་གནས་སྨན
པ་འཚོལ་དུ་འགྲོ་དགོས་ཚོད་ཡིན།” རྒན་སི་པེན་སེར་གྱིས་དེ་ལྟར་བཤད་རྗེས་རང་གི་
སྐད་ཆ་དེ་ལ་ཤིན་ཏུ་ཡིད་ཚིམ་པའི་ངང་སྨྱོན་པ་ནང་བཞིན་ཧབ་དགོད་ཅིག་བྱས། ཡུད་
ཙམ་ནས་ཁོ་ལྷོད་ལ་བབས་ཏེ “ཁྱོད་རང་འགྲན་སྡུར་ལ་ལྟ་རུ་མ་སོང་ངམ། ངས་དེ་རིང་ནི་
འགྲན་སྡུར་ཆེན་མོའི་ཉི་མ་ཡིན་སྙམ་ཡོད” ཟེར།
“རེད་ལགས། དེ་རིང་ནི་འགྲན་སྡུར་གྱི་ཉི་མ་རེད། སྔོན་ཏག་ཏག་ལ་ངས་ཀྱང་
འགྲན་སྡུར་ལ་བལྟས་པ་ཡིན། ཡིན་ནའང་ང་རང་གྲི་རྩེད་རུ་ཁག་དང་ལྷན་དུ་ནིག་ཡོར་
ལ་སོང་ནས་ཕྱིར་སླེབས་མ་ཐག་ཡིན།” ངས་ཁོང་ལ་དེ་ལྟར་ལན་བཏབ། ཨ་ཙི་ཙི། ཁོང་གི་
མལ་ཁྲི་དེ་ཤིན་ཏུ་མཁྲེགས་པོ་རྡོ་བ་ཞིག་དང་ཨ་ན་མ་ན་རེད།
དེའི་རྗེས་སུ་ཁོ་རང་ཤིན་ཏུ་གཟབ་ནན་ཞིག་ཏུ་གྱུར་སོང་། དེ་ཡང་ངས་སྔ་མོ་ནས་
ཤེས་ཡོད། “དེ་ཟེར་ན། ཁྱོད་རང་དངོས་གནས་འགྲོ་རྒྱུ་ཡིན་ནམ།” ཁོས་ང་ལ་དེ་ལྟར་དྲིས།
“ཡིན། རྒན་ལགས། ངས་ཀྱང་དེ་ལྟར་དྲན་གྱིན་ཡོད།”
སྐབས་དེར་ཁོས་མགོ་ལྕོག་ལྡེམ་ལྡེམ་བྱེད་མགོ་བརྩམས་སོང་། མི་ཚེ་འདིར་ཁྱོད་
ཀྱིས་ཁོ་དང་འདྲ་བར་མགོ་ལྕོག་ལྡེམ་པར་དགའ་བའི་མི་གཞན་ཞིག་མཐོང་མི་སྲིད་ལ།
ཁྱོད་ཀྱིས་ནམ་ཡང་། ཁོས་འདི་ལྟར་མགོ་ལྕོག་ལྡེམ་ལྡེམ་བྱེད་པ་ནི་ཅི་ཞིག་ལ་བསམ་མནོ་
གཏོང་བའམ། ཡང་ན་ཁོ་རང་ནི་ཤར་ལྷོ་ནུབ་བྱང་གི་དབྱེ་བའང་མི་ཁོར་བའི་རྒན་པོ་རྒས་
འཁོགས་ཤིག་ཡིན་པ་ཧ་གོ་མི་སྲིད།
“རམ་འབྱམས་པ་ཐུར་མེར་ལགས་ཀྱིས་ཁྱོད་ལ་ཅི་ཟེར། ཁྱོད་གཉིས་ཀྱིས་ཡུན་རིང་
ལ་ཁ་བརྡ་བྱས་པ་ངས་ཤེས་ཡོད།”
“ལགས་རེད། ངེད་གཉིས་ཀྱིས་ཁ་བརྡ་ཞིག་བྱས་མྱོང་། ང་ཁོང་གི་གཞུང་ལས་ཁང་
དུ་ཆུ་ཚོད་གཉིས་ཙམ་ལ་བསྡད་པ་ཡིན། ངས་ཚོད་དཔག་བྱས་ན་དུས་ཡུན་དེ་ཙམ་འགོར་
ཡོད་ཚོད།"
“ཁོས་ཁྱོད་ལ་ཅི་ཟེར་གི”
“འུན་……… ཁོང་གིས་མི་ཚེ་ནི་འགྲན་སྡུར་ཞིག་ཡིན་ཟེར། ད་དུང་མི་སུས་ཀྱང་
འགྲན་སྡུར་གྱི་སྒྲིག་སྲོལ་ལ་ངེས་པར་བརྩི་སྲུང་བྱ་དགོས། ཕལ་ཆེར་དེ་འདྲ་ཞིག་བཤད་
སོང་། ཁོང་ནི་མི་གཤིས་འཇམ་ཞིག་རེད། ངས་ཁོང་གིས་ང་ལ་སྡིགས་མོ་གང་ཡང་མ་བྱས་
ཟེར་བ་ཡིན། ཁོང་གིས་ཡང་དང་བསྐྱར་དུ་མི་ཚེ་ནི་འགྲན་སྡུར་ཞིག་ཡིན་ཚུལ་གསུངས།
དེ་དག་ཁྱེད་ཀྱིས་མཁྱེན་གསལ་ཡིན་ངེས།"
‘མི་ཚེ་ནི་དངོས་གནས་འགྲན་སྡུར་ཞིག་ཡིན། ཨོ་ལོ། མི་ཚེ་ནི་དངོས་གནས་འགྲན་
སྡུར་ཞིག་ཡིན། ཁྱོད་ཀྱིས་འགྲན་སྡུར་གྱི་སྒྲིག་སྲོལ་ལ་བརྩི་སྲུང་བྱ་དགོས་པ་རེད།”
“ལགས་སོ། རྒན་ལགས། ངས་དེ་འདྲ་ཡིན་པ་དངོས་གནས་ཤེས་ཡོད། ཤེས་ཡོད།”
དངོས་འབྲེལ་ཉོག་བཤད་རང་རེད། མི་ཚེ་ནི་འགྲན་སྡུར་ཞིག་ག་ལ་ཡིན། གལ་ཏེ་
ཁྱོད་ཀྱི་འགྲན་ཡ་དེ་ནི་སྟོབས་དང་ལྡན་པ་ཞིག་ཡིན་ཚེ། དེ་ནི་འགྲན་སྡུར་ཞིག་ཡིན་ཞེས་
བཤད་ཀྱང་ཆོག་མོད། གལ་ཏེ་དེ་ལས་ལྡོག་སྟེ། འགྲན་ཡ་དེ་ནི་ཉམ་ཆུང་ནུས་མེད་ཁྱུ་གཅིག་
ཡིན་ཚེ། དེ་ནི་འགྲན་སྡུར་ཞིག་རེད་མི་འདུག་ག “རབ་འབྱམས་པ་ཐུར་མེར་གྱིས་ཁྱོད་
ཀྱི་ཕ་མ་གཉིས་ལ་འཕྲིན་པ་ཞིག་བྲིས་སམ།” རྒན་སི་པེན་སེར་གྱིས་ང་ལ་དེ་སྐད་དྲིས།
“ཁོང་གིས་གཟའ་ཟླ་བའི་ཉིན་བྲི་ཡི་ཡིན་ཟེར།”
“ཁྱོད་ཀྱིས་ཁོང་གཉིས་ལ་འབྲེལ་གཏུགས་བྱས་སམ།"
“བྱས་མེད། རྒན་ལགས། ངས་ད་དུང་ཁོང་གཉིས་ལ་ཅི་ཡང་མ་བཤད། ཕལ་ཆེར་
རེས་གཟའ་ལྷག་པའི་ཉིན་ང་རང་ཁྱིམ་དུ་སླེབ་སྲིད་པས།”
“ཁྱོད་ཀྱིས་བལྟས་ན། ཁྱོད་རང་སློབ་གྲྭ་ནས་ཕྱིར་ཕུད་པའི་གནས་ཚུལ་ཤེས་ཚེ་ཁོང་
གཉིས་ཀྱིས་ཅི་ཞིག་བྱ་སྲིད་དམ། "
“འུན། ཁོང་གཉིས་ཀ་ཁོང་ཁྲོ་ལང་སྲིད།” ངས “ཁོང་ཁྲོ་ལང་སྲིད། འདི་ནི་ཕལ་
ཆེར་ང་རང་ཡོང་སའི་སློབ་གྲྭ་བཞི་པ་དེ་ཡིན་པས།” ངས་དེ་ལྟར་བཤད་རྗེས་མགོ་བོ་འཕྲེད་
དུ་གཡུག་གཡུག་བྱས། ང་མགོ་བོ་འཕྲེད་དུ་གཡུག་གཡུག་བྱེད་པར་དངོས་གནས་དགའ་
བོ་ཡོད། “ཨ་ཙི།” ང་རང “ཨ་ཙི” ཞེས་བཤད་པ་ལ་ཡང་ཤིན་ཏུ་དགའ་བོ་ཡོད། དེ་ནི་ང་
ལ་མ་གཞི་ནས་བརྡ་སྤྲོད་བྱེད་ཀྱི་ཐ་སྙད་འཛོམས་པོ་མེད་པས་ཡིན་སྲིད་ལ། ཡང་གཅིག་
བཤད་ན་སྐབས་ལན་རེར་ངས་བསམ་མེད་ཀྱི་བྱ་བ་འབའ་ཞིག་སྒྲུབ་ཀྱིན་པའི་ཚོར་བ་
རྟག་པར་འབྱུང་གིན་འདུག དཔེར་ན་དེ་དུས་ང་རང་ལོ་བཅུ་དྲུག་ཡིན་ལ། ད་ལྟ་ལོ་བཅུ་
བདུན་ཡིན། ཡིན་ནའང་སྐབས་འགར་ངའི་སྣང་ངོར་རང་ཉིད་ལོ་བཅུ་གསུམ་ཙམ་ཡིན་
པའི་སྣང་བ་མཚར་བོ་རེ་སྐྱེ་ཡི་འདུག འདི་ནི་ངོ་གནོང་དགོས་པ་ཞིག་ཅིས་མ་ཡིན། ཡང་
དཔེར་ན་ངའི་གཟུགས་པོར་དབྱིན་ཁྲུ་དྲུག་ཚེག་གཉིས་དང་ཕྱེད་ཀ་ཡོད་ཅིང་མགོ་རུ་སྐྲ་
དཀར་གྱི་ཉག་མ་ཧ་ཅང་མང་། དངོས་གནས་དེ་འདྲ་ཡིན། ངའི་གཡས་ཕྱོགས་ཀྱི་སྐྲ་ལོ་
དཀར་ཕྱེད་སྔོ་ཕྱེད་ཡིན། ཆུང་དུས་ནས་དེ་འདྲ་ཡིན། ཡང་སྐབས་རེ་འགར་མི་རྣམས་ཀྱིས་
ངའི་བསམ་སྦྱོར་ཡོད་ཚད་ཕོ་ལོ་ཉི་ཤུར་སོན་པ་ཞིག་དང་ཨ་ན་མ་ན་རེད་ཟེར། ལྷག་པར་
དུ་ངའི་ཨ་ཕས་ནམ་རྒྱུན་དེ་སྐད་ཟེར། དྲང་མོར་བཤད་ན་སྐད་ཆ་འདི་ནི་རྣ་བར་འགྲོ་བ་
ཞིག་གཏན་ནས་མིན་ཡང་། མི་རྣམས་ཀྱིས་ནི་ནམ་ཡང་རང་གིས་བཤད་པ་ཐམས་ཅད་
བདེན་པར་རློམ་གྱིན་འདུག ལྟས་ངན། གཞན་གྱིས་ཅི་བཤད་འདོད་ན་དེ་ཤོད་དུ་ཆུག
ཡིན་ནའང་ནར་སོན་འདུག་ཟེར་ན་ང་ཤིན་ཏུ་རབ་ཏུ་སུན། སྐབས་འགར་ངའི་བསམ་
སྦྱོར་ཐམས་ཅད་རང་གི་ན་ཚོད་ལས་ཆེས་ཆེར་འགོངས་པ་ཞིག་ཡིན། དངོས་གནས་དེ་
འདྲ་ཡིན་ཡང་། མི་རྣམས་ཀྱིས་དེ་ལ་དོ་སྣང་ཙམ་ཡང་བྱེད་ཀྱིན་མི་འདུག ངོ་མ་ཁོ་ཚོས་
མཐོང་ཡང་མ་མཐོང་བ་ལྟར་ཁ་ཡ་བྱེད་ཀྱིན་མི་འདུག
རྒན་སི་པེན་སེར་གྱིས་སླར་ཡང་མགོ་ལྕོག་ལྡེམ་ལྡེམ་བྱེད་ཅིང་སྣ་ཁུང་འདྲུ་བའི་མགོ་
བརྩམས། ཁོའི་མཐེ་བོང་སྣ་ཁུང་དུ་བཏང་བ་ངས་དངོས་སུ་མཐོང་སོང་། ཡང་ན་འདི་རུ་
ངེད་གཉིས་མ་གཏོགས་མེད་པས་ཁོས་སྣང་དོགས་མ་བྱས་པའང་ཡིན་སྲིད་མོད། གང་ལྟར་
གཞན་གྱིས་སྣ་ཁུང་དུ་མཛུབ་མོ་གཏོང་བ་མཐོང་ཚེ་ང་ལ་སྐྱུག་མེར་ལང་འོང་།
དེ་ནས་ཡང་ཁོས་མུ་མཐུད་དུ “སྟབས་ལེགས་པ་ཞིག་ལ་ང་ཁྱོད་ཀྱི་ཕ་མ་གཉིས་དང་
མཇལ་འཕྲད་བྱུང་སོང་། ཁོང་གཉིས་ཀས་རམ་འབྱམས་པ་ཐུར་མེར་དང་ཁ་བརྡ་བྱེད་དུས།
ཁོང་གཉིས་ཀ་དངོས་གནས་ཡག་པོ་འདུག” ཟེར།
“ལགས་སོ། །རྒན་ལགས། ཁོང་གཉིས་ཀ་དངོས་གནས་ཡག་པོ་ཡོད།”
དངོས་གནས་ཡག་པོ་འདུག་ཅེས་པའི་ཚིག་འདི་ལ་ང་རང་ཞེ་ཐག་པ་ནས་མི་དགའ། ཅི་
འདྲའི་བཅོས་མ་ཞིག་རེད་ཨང་། ནམ་རྒྱུན་ཚིག་འདི་ཐོས་པ་དང་ང་ལ་སྐྱུག་མེར་ལང་ཡོང་།
གློ་བུར་དུ། རྒན་སི་པེན་སེར་གྱིས་ཡིད་སེམས་དབང་མེད་དུ་འགུག་པའི་གཏམ་ཞིག་
བཤད་རྒྱུ་ཡོད་མདོག་གིས་རྐུབ་སྟེགས་ལས་ལུས་པོ་ཡར་དགྱེ་དགྱེ་བྱས། ཡིན་ནའང་དེ་
འདྲ་མིན་པ་འདྲ་སྟེ། ཁོས《ནུབ་རྒྱ་མཚོ་ཆེན་པོ་དུས་དེབ》དེ་བརླ་ཐོག་ནས་ལག་ཏུ་བླངས་
ཏེ་ང་སྡོད་སའི་མལ་ཁྲིའི་སྟེང་འཕེན་འདོད་པ་འདྲ་མོད། ཁོས་དེབ་དེ་མལ་ཁྲིའི་སྟེང་དུ་
འཕེན་མ་ནུས་པར་སར་ལྷུང་སོང་། ང་རང་ལངས་ཏེ་དེབ་དེ་བསྒྲུགས་ནས་མལ་ཁྲིའི་སྟེང་
དུ་བཞག་པ་ཡིན། ཏག་ཏག་སྐབས་དེར། ངས་གནས་དེ་དང་མྱུར་བ་མྱུར་བར་ཁ་བྲལ་ན་ཅི་
འདྲའི་སྐྱིད་པ་ལ་ཨང་བསམ། ངའི་སྣང་ངོར་གོ་བསྐོན་ཁ་ཏ་རྒྱ་ཞིང་རྒྱས་པ་ཞིག་གི་མགོ་
རྩོམ་ལ་ཉེ་བའི་ཚོར་བ་ཞིག་སྐྱེས། སྤྱིར་ན་ང་རང་ཁ་ཏ་སློབ་གསོ་ལ་དེ་འདྲའི་སུན་པོ་མེད་
ཀྱང་། ཕྱོགས་གཅིག་ནས་སློབ་གསོ་ལ་ཉན་པ་དང་ཕྱོགས་གཅིག་ནས་ཝིག་སི་སྣའི་སྨན
ཆུ་ཡི་དྲི་མར་སྣོམ་པ་ནི་ཤིན་ཏུ་དཀའ་ལས་ཆེ་ཞིང་། ལྷག་དོན་རྒན་སི་པེན་སེར་གྱིས་ཉལ་
ལྭའི་སྟེང་ལ་ཁྲུས་ལྭ་གྱོན་པའི་བཟོ་ལྟ་དེ་མཐོང་བ་ན་སུན་སྣང་འགོག་མེད་ཅིག་སྐྱེ་འོང་
གིན་འདུག
ད་ནི་དངོས་སུ་མགོ་བརྩམས་བྱུང་། “ཨོ་ལོ། ཁྱོད་ལ་ཅི་བྱུང་ངམ།” རྒན་སི་པེན་སེར་
གྱིས་ང་ལ་འདྲི་རྒྱུར “ཁྱོད་ཀྱིས་སློབ་སྐབས་འདིར་བསླབ་གཞི་ག་ཚོད་ཅིག་སྦྱངས་པ་
ཡིན།” ཁོས་དེ་ལྟར་བཤད་སྐབས་གདོང་ཡོངས་ལས་ཤིན་ཏུ་གཟབ་ནན་གྱི་མདངས་ཤིག་
མངོན་འདུག
“རྒན་ལགས། བསླབ་གཞི་ལྔ།” ངས་དེ་ལྟར་ལན་བཏབ།
“བསླབ་གཞི་ལྔ། ཡིག་ཚད་མ་ལོངས་པ་ག་ཚོད་འདུག"
“བཞི།” ངས་མལ་ཁྲིའི་སྟེང་ནས་རྐུབ་ཕར་ལ་ནུད་ཙམ་བྱས། འདི་འདྲའི་སྲ་
ཞིང་མཁྲེགས་པའི་མལ་ཁྲི་ཞིག་ཏུ་ང་དངོས་གནས་བསྡད་མྱོང་མེད། “ངའི་སྐད་ཡིག་གི་
ཡིག་ཚད་ལོངས་འདུག” ངས་ཁོ་ལ“《བྷེའོ་ཝུལ་ཧྥུ》དང《རན་ཌལ། ང་ཡི་བུ་ཆུང》ལ་
སོགས་པ་རེད། དེ་དག་ངས་ཝུ་ཊོན་སློབ་འབྲིང་སྐབས་སུ་བསླབས་མྱོང་། གང་བྱུང་མང་
བྱུང་དུ་རྩོམ་ཡིག་བྲི་མ་དགོས་ཚེ། སྐད་ཡིག་ལ་འབད་བརྩོན་ཆེན་པོ་བྱ་མི་དགོས་ཟེར་
བ་ཡིན།” ངས་དེ་ལྟར་ལབ། ཡིན་ནའང་ཁོས་ངའི་སྐད་ཆ་ལ་རྣ་བ་གཡར་གྱིན་མི་འདུག
ཁོས་འདི་ལྟར་ཁྱོད་ཀྱིས་ཅི་བཤད་ལ་རྣ་བ་གཏན་ནས་གཡར་མི་སྲིད།
 “ཁྱོད་ཀྱི་ལོ་རྒྱུས་ཡིག་ཚད་ལ་ངས་སྐར་མ་མ་བྱིན། ཁྱོད་ཀྱིས་དངོས་གནས་ཅི་ཡང་
ཤེས་ཀྱིན་མི་འདུག”
 “ལགས་སོ། །རྒན་ལགས། ཨ་ཙི། དེ་ཁྱོད་ལ་ཐབས་ཤེས་ཡོད་པ་མ་རེད། ངས་
ལོས་ཤེས།"
“ཁྱོད་ཀྱིས་དངོས་གནས་ཅི་ཡང་ཤེས་ཀྱིན་མི་འདུག” ཁོས་ཡང་བསྐྱར་དེ་ལྟར་
བཤད། འདི་ལྟར་ཡང་དང་བསྐྱར་དུ་སྐད་ཆ་གཅིག་བཤད་ན་ང་ངོ་མ་རླུང་ལང་ཡོང་། ཁོས་
ཐེངས་དང་པོར་དེ་ལྟར་བཤད་དུས་ངས་ཁས་བླངས་ཟིན་པ་མིན་ནམ། དེ་ནས་ཡང་ཁོས་
ཐེངས་གསུམ་པར་ང་ལ “ཁྱོད་ཀྱིས་དངོས་གནས་ཅི་ཡང་ཤེས་ཀྱིན་མི་འདུག སློབ་སྐབས་
ཧྲིལ་བོ་གཅིག་གི་རིང་ལ་ཁྱོད་ཀྱིས་དཔེ་ཆའི་ཁ་ཕྱེ་མྱོང་ངམ། མྱོང་ངམ། དྲང་མོར་བཤད་
རོགས། ཨོ་ལོ།”
“འུན། ཐེངས་གསུམ་ཙམ་ལ་བལྟས་པ་ཡིན།” ངས་དེ་ལྟར་ལན་བཏབ། ངས་དངོས་
གནས་ཁོའི་སེམས་ལ་སྡུག་གང་ཡང་འཇོག་ན་མི་འདོད། ཁོ་མ་གཞི་ནས་ལོ་རྒྱུས་ལ་
དགའ་བོ་ཞེ་དྲག་དུག
“ཐེངས་གསུམ་ལ་བལྟས་པ་ཡིན་ནམ།” ཁོའི་སྐད་ཆའི་ནང་དུ་ཁྱད་གསོད་ཀྱིས་
ཡོངས་སུ་ཁེངས་འདུག “ཁྱོད་ཀྱི་རྒྱུགས་ཤོག་ལྭ་སྒམ་དེའི་སྟེང་ན་ཡོད། ཆེས་སྟེང་མ་དེ་
ཡིན། ཚུར་ཁྱེར་ཤོག་དང་།”
ངས་མི་འདོད་བཞིན་དུ་རྒྱུགས་ཤོག་དེ་བླངས་ནས་ཁོ་ལ་བྱིན། ང་ལ་ཐབས་གཞན་
ཡོད་པ་མ་རེད། དེ་ནས་ང་སླར་ཡང་རྡོ་ལྟར་མཁྲེགས་པའི་མལ་ཁྲི་དེར་བསྡད་པ་ཡིན། ཨ་
ཙི། སྐབས་འདིར་ང་ཁོང་ལ་གྱེས་ཕྱག་འབུལ་དུ་ཡོང་བར་འགྱོད་སྣང་ཅི་འདྲ་ཞིག་སྐྱེས་པ་
ཁྱོད་ཀྱིས་གཏན་ནས་ཤེས་མི་སྲིད།
 ངས་རང་གི་རྒྱུགས་ཤོག་དེ་ཁོ་ལ་སྟེར་དུས་ཚོར་བ་ཞིག་ལ་བཙོག་པའམ་མི་གཙང་བ་
ཅི་ཞིག་ཡིན་སྣང་སྐྱེས། “ང་ཚོས་ཟླ་བཅུ་གཅིག་པའི་ཚེས་བཞི་ནས་ཟླ་བཅུ་གཉིས་པའི་
ཚེས་གཉིས་བར་དུ་ཨེ་ཇིབ་པ་དང་འབྲེལ་བའི་བསླབ་ཚན་ཁྲིད་པ་རེད།” ཁོས་བཤད་
རྒྱུར “ཁྱོད་ཀྱིས་ཡིག་ཚད་ལས་ཆེད་དུ་འདིའི་སྐོར་གྱི་དྲི་བ་བདམས་ནས་ལན་བཏབ་
འདུག རང་གིས་བྲིས་པ་དེར་ཐེངས་གཅིག་ཉན་འདོད་དམ།”
“རྒན་ལགས། ངས་མ་ཉན་ན་ཆོག་གམ། ང་དེ་ལ་ཉན་འདོད་ཆེན་པོ་མེད།"
ཡིན་ནའང་ཁོས་ཅི་མི་སྙམ་པར་ཀློག་མགོ་བརྩམས། དགེ་རྒན་ཚོས་ལས་ཀ་གང་ཞིག་
སྒྲུབ་འདོད་ཚེ། ཁྱོད་ཀྱིས་ཇི་ལྟར་བཤོལ་བཏབ་ཀྱང་ཁོ་ཚོས་རང་གི་འདོད་མོས་ལྟར་སྒྲུབ་
པ་ལས་ཁྱོད་ལ་ཁ་ཡ་བྱེད་མི་སྲིད།
  ཨེ་ཇིབ་ཀྱི་མི་ནི་ཨ་ཧྥེ་རི་ཀ་གླིང་བྱང་མའི་ས་ཆ་ཞིག་ཏུ་འཚོ་བའི་གནའ་བོའི་ཀའོ་ཀ་ཟོ་
མི་རྒྱུད་ཅིག་རེད། ང་ཚོས་ཤེས་གསལ་ལྟར་ན་ཨ་ཧྥེ་རི་ཀ་ནི་སའི་གོ་ལའི་ཤར་ཕྱེད་ཀྱི་སྐམ་ས་
ཆེས་ཆེ་བ་དེ་རེད།
ང་གནས་གཅིག་ཏུ་བསྡད་ནས་ཁོའི་མདོ་མེད་ལོང་གཏམ་དེ་ལ་ཉན་ཞིང་བསྡད་པ་
ཡིན། དེ་ནི་དངོས་གནས་སྐྱུག་བྲོ་བའི་བྱ་སྤྱོད་ཅིག་རེད།
 ད་ལྟའི་དུས་སུ་ང་རང་ཚོ་ཨེ་ཇིབ་ཀྱི་མི་ལ་སྤྲོ་སྣང་ཆེན་པོ་ཡོད་པར་རྒྱུ་མཚན་མང་པོ་
འདུག་སྟེ། གནའ་བོའི་ཨེ་ཇིབ་པ་ཚོས་ཡང་སྙིང་སྨན་གྱི་སྦྱོར་བ་ཅི་ཞིག་སྤྱད་དེ་ལོ་ངོ་སྟོང་ཕྲག་
དུ་མར་མི་རོ་རུལ་དུ་མ་བཅུག་པ་ནི་དེང་རབས་ཚན་རིག་གིས་ཀྱང་དཔྱད་མི་ཚུགས་པས། དུས་
རབས་ཉི་ཤུ་པའི་ཚན་རིག་པ་རྣམས་ལ་མཚོན་ན་གསང་བ་འདི་དག་གི་ཕུགས་རྟོགས་རྒྱུ་ནི་
ཤིན་ཏུ་རབ་ཏུ་དཀའ་བའི་གནས་ཤིག་རེད།
སྐབས་དེར་ང་ངོ་མ་ཁོའི་སྟེང་ལ་ཚིག་པ་ཟ་ཡོང་། “འདི་ནི་ཁྱོད་ཀྱིས་དྲི་བ་ལ་བཏབ་
པའི་ལན་རེད། ད་འདི་ཙམ་གྱིས་ཆོག་པར་བྱ།” ཁོའི་སྐད་ཆའི་ཁྲོད་དུ་སྔར་བཞིན་ཁྱད་
གསོད་ཀྱིས་ཁེངས་འདུག རྒས་འཁོགས་ཤིག་གི་སྐད་ཆའི་ཁྲོད་དུ་མི་སེམས་བསྣད་པའི་
ཚེར་མས་ཡོངས་སུ་ཁེངས་པ་འདི་འདྲ་ཁྱོད་ཀྱིས་ནམ་ཡང་ཐོས་ཡོད་མི་སྲིད། “ཡིན་
ནའང་། རྒྱུགས་ཤོག་གི་འགབ་ཏུ་ཁྱོད་ཀྱིས་ང་ལ་སྐད་ཆ་ཚིག་འགའ་བྲིས་འདུག"
ངས་བྲིས་ཡོད། རྒན་ལགས།” ངས་འཕྲལ་མར་ལན་བཏབ་པ་ཡིན། དྲང་མོར་
བཤད་ན་ཁོས་ངའི་ཚིག་དེ་མ་བཀླགས་པའི་སྔོན་ལ་ངས་ཁོའི་ཚིག་མཚམས་གཅོད་
བསམས་པ་ཡིན་ཡང་། གོ་ཅི་ཡང་མ་ཆོད། ཁོས་མི་མཐུད་དུ་སྐད་གསང་མཐོན་པོའི་ངང་།
སྙིང་ནས་བརྩེ་བའི་རྒན་སི་པེན་སེར་ལགས། ངས་ནི་གནའ་བོའི་ཨེ་ཇིབ་ཀྱི་མི་དང་
འབྲེལ་བའི་ལོ་རྒྱུས་འདི་ཙམ་ལས་མི་ཤེས། ཁྱེད་ཀྱིས་སློབ་ཁྲིད་བྱས་པ་ཤིན་ཏུ་ལེགས་མོད་ཀྱང་།
ང་ལ་མོས་པ་ཆེན་པོ་གང་ཡང་སྐྱེད་མ་ནུས། གང་ལྟར་སྐད་ཡིག་གཅིག་པུ་མ་གཏོགས་བསླབ་
གཞི་གཞན་དག་གི་ཡིག་ཚད་མི་ལོངས་པས། ཁྱེད་ཀྱིས་ང་ལ་སྐར་མ་མ་བྱིན་རུང་འཁང་ར་ཅི་
ཡང་མེད།
    ཁྱེད་ལ་བཀུར་སྟི་ཡོད་པའི་སློབ་བུ། ཧོལ་ཌེན་ཀོལ་ཧྥིལཌ་ནས།
ཁོས་དེ་ལྟར་སྐད་གསང་མཐོན་པོས་བཀླགས་ཚར་རྗེས་ངའི་རྒྱུགས་ཤོག་སར་བཞག་
ནས་ང་ལ་ཅེར་རེར་བལྟས། དེས་ནི་ད་སོ་མ་འཕེན་འཕང་སྤོ་ལོའམ་འགྲན་སྡུར་གང་རུང་
བྱས་ཚར་བ་ལྟར། ང་རང་ཕམ་པར་བྱས་པ་ལྟ་བུའི་བཟོ་ཞིག་ཤར་འདུག ངས་བྲིས་པ་དེ་
ཁོས་དེ་ལྟར་སྐད་གསང་མཐོན་པོས་བཀླགས་པས། ཚེ་གཅིག་ལུས་གཅིག་འདིར་ངས་ཁོ་ལ་
གུ་ཡངས་གཏན་ནས་གཏོང་མི་འདོད། གལ་ཏེ་དེ་འདྲ་ཞིག་ཁོས་ང་ལ་བྲིས་པའི་དབང་དུ་
བཏང་ན། ངས་ནི་ཁོ་རང་ནང་བཞིན་ཀློག་མི་སྲིད། དངོས་གནས་ཀློག་མི་སྲིད། དྲང་མོར་
བཤད་ན། དེ་འདྲའི་ཆོ་མེད་མདོ་མེད་ཀྱི་ཡི་གེ་ཞིག་འབྲི་དོན་ཡང་ང་ལ་སྐར་མ་མ་བྱིན་
པར་ཁོ་ནོངས་འགྱོད་མི་སྐྱེ་བ་ཁོ་ནའི་ཕྱིར་དུ་ཡིན།
  “ཨོ་ལོ། ངས་སྐར་མ་མ་བྱིན་པས། ཁྱོད་རང་ངའི་སྟེང་ལ་ཚིག་པ་ཟའམ།” ཁོས་ང་
ལ་དེ་སྐད་དྲིས།
  “ག་ལ་སྲིད། རྒན་ལགས། དངོས་གནས་ཟ་ཡི་མེད།” ངས་དེ་ལྟར་ལན་བཏབ། ལྟས་
ངན། ངའི་སེམས་སུ་ཁོས་ང་ལ “ཨོ་ལོ། ཨོ་ལོ” ཞེས་མ་བོས་ན་སྙམ།
  ཡིག་ཚད་ཀྱི་དོན་དག་ཕལ་ཆེར་མཇུག་རྫོགས་སོང་བ་འདྲ། ཁོས་ངའི་རྒྱུགས་ཤོག
བླངས་ནས་མལ་ཁྲིའི་སྟེང་དུ་འཕངས། ཡིན་ནའང་སྔར་བཞིན་ས་རུ་ལྷུང་བས་ང་ཡར་
ལངས་ནས་ཡང་བསྐྱར་བསྒྲུགས་ཏེ《ནུབ་རྒྱ་མཚོ་ཆེན་པོ་དུས་དེབ》ཀྱི་སྟེང་དུ་བཞག་པ་
ཡིན། སུན་པ་ལ་ཨང་།
“གལ་ཏེ་ཁྱོད་རང་ང་ཡིན་ཚེ། ཇི་ལྟར་བྱ།” ཁོས་སླར་ཡང “དྲང་མོར་ཤོད། ཨོ་ལོ” ཟེར།
 ཕར་བལྟས་ན་ཁོས་ང་ལ་སྐར་མ་མ་བྱིན་པར་ནོངས་འགྱོད་སྐྱེ་ཡི་ཡོད་པ་འདྲ། དེའི་
སྟབས་ཀྱིས་ངས་རང་ཉིད་ནི་གླེན་པ་གླེན་རྒན་ཞིག་ཡིན་ཚུལ་སོགས་མདོ་མེད་ཆོ་མེད་
ཀྱི་ཁ་བརྡ་རེ་མི་བྱེད་ཀ་མེད་བྱུང་། གལ་ཏེ་ང་ཁོ་ཡིན་པའི་དབང་དུ་བཏང་ནའང་མཇུག་
འབྲས་གཅིག་པ་གཅིག་རྐྱང་ཡིན་སྲིད། དགེ་རྒན་ཚོའི་དཀའ་སྡུག་ལ་སུས་ཀྱང་བསམ་
ཤེས་བྱེད་མི་ནུས་པ་འདྲ།
  དགོད་བྲོ་བ་ཞིག་ལ་ངེད་གཉིས་ཀྱིས་ཆོ་མེད་མདོ་མེད་ཀྱི་ཁ་བརྡ་བྱེད་པའི་སྒང་ལ།
ངའི་དྲན་པའི་ངོས་སུ་དེ་དང་འབྲེལ་བ་ཡེ་མེད་པའི་དོན་དག་གཞན་ཞིག་འཁོར་ཡོང་། ང་
རང་ཕྱིར་ཁྱིམ་དུ་སླེབས་དུས་ནིག་ཡོར་གྲོང་ཁྱེར་གྱི་དབུས་གླིང་གའི་མཚེའུ་དེར་དར་ཁ་
འགྲིག་ཡོད་དམ། གལ་ཏེ་འཁྱགས་པ་ཆགས་ན་བྱ་གག་ཚོ་ཡང་སྙིང་གང་ཞིག་ལ་འཕུར་
འགྲོའམ། ངས་མཚེའུ་ལ་དར་ཆགས་རྗེས་བྱ་གག་རྣམས་གང་དུ་འགྲོ་བ་ཤེས་འདོད་སྐྱེས།
མི་ཚོས་བྱ་གག་རྣམས་འདྲུད་འཁོར་དུ་དྲུད་ནས་སྲོག་ཆགས་གླིང་གའམ་གནས་གཞན་
ཞིག་ལ་སྐྱེལ་གྱིན་ཡོད་དམ། གལ་ཏེ་དེ་ལྟར་མིན་ཚེ་ཁོ་ཚོ་འཕུར་འགྲོ་བ་ལས་ཐབས་
གཞན་ཅི་ཞིག་ཡོད།
དེ་ལྟར་དྲན་གྱིན་ངའི་བསམ་པར་རང་ཉིད་ནི་མི་ལས་ཅན་ཞིག་རེད་སྙམ་བྱུང་། ཅི་
ལ་ཞེ་ན། འདི་ལྟར་རྒན་སི་པེན་སེར་དང་ཡར་མར་ཅི་རིགས་ལབ་དུས་ཀྱང་ངས་སྔར་
བཞིན་བྱ་གག་ཚོ་དྲན་འོང་གིན་འདུག དངོས་གནས་སྐྱིད་པོ་ཞིག་རེད། དགེ་རྒན་དང་
ཁ་བརྡ་གློད་དུས་ཁ་བརྡའི་ནང་དོན་སྐོར་ལ་མནོ་བསམ་གང་ཡང་གཏོང་དགོས་མི་འདུག
སྐབས་དེར་ཁོས་གློ་བུར་དུ་ངའི་ཚིག་མཚམས་བཅད་བྱུང་། ཁོས་རྣམ་ཀུན་ཡང་འདི་ལྟར་
ཕ་རོལ་པོའི་ཚིག་མཚམས་གློ་བུར་དུ་གཅོད་ཀྱིན་ཡོད།
 “འདི་དག་ཡོད་ཚད་ཀྱི་ཐད་ལ་ཁྱོད་ཀྱི་དྲན་ཚུལ་ག་འདྲ་ཡིན་ནམ། ཨོ་ལོ། དེ་ངས་
ཤེས་འདོད་པ་ཡིན” ཟེར།
 “ཁྱེད་ཀྱིས་ང་རང་པེན་སི་སློབ་འབྲིང་ནས་ཕྱིར་འཕུད་བཏང་བ་ཟེར་རམ།” ངས་
ཁོ་ལ་དེ་ལྟར་དྲིས་པ་ཡིན། སྐབས་དེར་ངའི་བསམ་པར་རྒན་སི་པེན་སེར་གྱི་འབུར་ཀོང་
མང་བའི་བྲང་གཞུང་དམར་རྗེན་དེ་གོས་ཀྱིས་གཡོགས་ན་ཅི་མ་རུང་སྙམ། དེ་ལ་ལྟ་རྒྱུ་གང་
ཡང་མི་འདུག
 “གལ་ཏེ་ངའི་ཚོད་དཔག་ནོར་སོང་བ་མིན་ཚེ། ཁྱོད་རང་ཝུ་ཊོན་སློབ་འབྲིང་དང་
ཡང་ན་ཨེལ་ཀ་ཊོན་སྒང་སློབ་འབྲིང་དུ་ཡོད་དུས་ཀྱང་དེ་འདྲའི་ལས་འགྲུབ་ཅིག་མིན་པ་
འདྲ།” ཁོའི་སྐད་ཆའི་ནང་དུ་མི་སེམས་སྣད་པའི་ཚེར་མ་ཡོད་པར་མ་ཟད། ཤིན་ཏུ་སྐྱུག་
མེར་ལང་བ་ཞིག་ཀྱང་རེད།
“ཨེལ་ཀ་ཊོན་སྒང་སློབ་འབྲིང་དུ་ཡོད་དུས་དེ་འདྲའི་སྡུག་པོ་ཞིག་མིན།” ངས་ཁོ་
ལ “སློབ་གྲྭ་དེ་ནས་ང་ཕྱིར་འཕུད་བཏང་བ་མིན་པར་རང་འགུལ་གྱིས་བུད་པ་ཡིན”
ཞེས་བཤད།
  “ང་ལ་གསལ་བོ་ཞིག་བཤད་ན་འགྲིག་གམ། ཅིའི་ཕྱིར།”
  “ཅིའི་ཕྱིར། དེ་བཤད་ན་ཉ་ཉོག་མང་པོ་ཞིག་ཡོད། རྒན་ལགས།” དྲང་མོར་བཤད་
ན་མང་པོ་ཞིག་ངས་ཡེ་ནས་བཤད་མི་འདོད། བཤད་ཀྱང་ཁོ་རང་གིས་བདེན་པར་འཛིན་
མི་སྲིད། དེ་ནི་མ་གཞི་ནས་ཁོ་དང་འདྲ་བའི་མི་རྣམས་ཀྱིས་བདེན་པར་འདོད་པ་ཞིག་ཡེ་
ནས་མིན། ང་རང་ཨེལ་ཀ་ཊོན་སྒང་སློབ་འབྲིང་ལས་ཕྱིར་འབུད་དོན་གཙོ་བོ་ནི། དེ་རུ་
ཡིན་མདོག་ཁ་བོ་བྱེད་པའི་མི་ཕོ་དག་གིས་ང་རང་རུབ་ཡོད་པས་ཡིན། དེ་ཁོ་ན་ཙམ་ཡིན།
དེ་རུ་མ་ཡིན་ཡིན་མདོག་བྱེད་པའི་མི་ཕོ་ཤིན་ཏུ་མང་། དཔེར་ན་སློབ་གཙོ་སྐུ་ཞབས་ཧཱ་
སི་ལྟ་བུ། ཁོ་ནི་ངས་མཐོང་བའི་མི་རྣམས་ལས་ཆེས་ཚུལ་འཆོས་དང་ཆེས་ཟོལ་མ་དེ་ཡིན།
ཁོ་རང་པེན་སི་ཡི་སློབ་གཙོ་ཐུར་མེར་ལས་ཀྱང་ལྡབ་བཅུ་ཡིས་བཙོག་པ་ཡོད། ནམ་རྒྱུན་
གཟའ་ཉི་མའི་ཉིན་ལ། རླངས་འཁོར་བཏང་ནས་ཕྲུ་གུ་སློབ་གྲྭར་སྐྱེལ་མཁན་ཁྱིམ་བདག་
རྣམས་ལ་ཁོས་ཆེད་དམིགས་ཀྱིས་ལག་འཇུ་བྱེད་ཀྱིན་འདུག་ལ། ལོ་ན་རྒན་པའམ་ཡང་
ན་འབྱོར་བ་མེད་པའི་ཁྱིམ་བདག་རྣམས་ལ་ཁ་ཡ་མི་བྱེད། གལ་ཏེ་སློབ་གྲོགས་སུ་ཞིག་གི་
ཨ་མ་ལགས་ཀྱི་ལུས་པོ་རྒྱགས་པའམ་གྱོན་པ་འདྲ་ཆགས་པོ་མེད་པ། ཡང་སུ་ཞིག་གི་པཱ་
ལགས་ཀྱིས་སྟོད་ལྭ་ཕྲག་ཞེང་ཆེ་བ་ཞིག་གྱོན་པའམ་ལྷམ་འདྲ་ཆགས་རེ་གྱོན་མེད་ན། ཧཱ་
སི་ཡིས་ལག་པ་འཇུ་ཙམ་བྱས་རྗེས་འཛུམ་མདངས་བཅོས་མ་ཞིག་མངོན་ཡོང་བ་དང་།
དེ་མུར་ཁྱིམ་བདག་གཞན་ཞིག་གི་གམ་དུ་བཅར་ནས་ཆུ་ཚོད་ཕྱེད་ཙམ་ལ་ལབ་གླེང་བྱ་
ངེས། ཁོའི་བཟོ་ལྟ་དེ་མཐོང་བའི་མོད་ང་ལ་རྟག་པར་བཟོད་བསྲན་བྱེད་དཀའ་བའི་ཚོར་བ་
ཞིག་སྐྱེ་ཡོང་། དོན་དག་དེ་དག་གིས་མཐར་ང་སྨྱོ་ལ་ཁད་ཅིག་བྱས། ཨེལ་ཀ་ཊོན་སྒང་སློབ་
འབྲིང་ལ་ང་ཞེན་པ་གཏིང་ནས་ལོག་སོང་།
 སྐབས་དེར་ངའི་སེམས་ལ་ཧཱ་སི་ཁོ་ན་འཁོར་ནས་རྒན་སི་པེན་སེར་གྱི་ཚིག་གཅིག་
ཀྱང་མ་གོ་བས “ཅི་ཟེར། རྒན་ལགས” ཞེས་ཁོ་ལ་དྲིས་པ་ཡིན།
  “པེན་སི་དང་ཁ་འབྲལ་བར་ཁྱོད་ལ་སེམས་ངལ་ཆེན་པོ་འདུག་གམ།”
  “འུན། ཅུང་ཙམ་འདུག ཡིན་ནའང་ཧ་ཅང་ཆེན་པོ་མེད་པ་འདྲ། གང་ལྟར་ང་ལ་ད་
ལྟ་ད་དུང་སྡུག་བསྔལ་གྱི་སེམས་ཚོར་ཕྲ་ཞིང་རྣོ་བ་གང་ཡང་སྐྱེས་མ་སོང་། དོན་དག་ལ་ལ་
ཞིག་བྱུང་ནས་དུས་ངེས་ཅན་ཞིག་འགོར་རྗེས་དེས་བསྐྱེད་པའི་སྡུག་ཚོར་གཞི་ནས་འོང་
གི་ཡོད་པ་འདྲ། ད་ལྟ་ངས་དྲན་གྱིན་པ་ནི་རེས་གཟའ་ལྷག་པའི་ཉིན་ཕྱིར་ཁྱིམ་དུ་ལོག་རྒྱུ་
དེ་ཁོ་ན་ཡིན། ང་ནི་གླེན་པ་རང་རེད།”
  “ཨོ་ལོ། ཁྱོད་ལ་རང་གི་མ་འོངས་པར་སེམས་ཁྲལ་སྤུ་ཙམ་མེད་དམ། "
  “འོ། སེམས་ཁྲལ་འོང་ནི་འོང་། དངོས་འབྲེལ་འོང་གི ” ངས་ཡུད་ཙམ་ལ་མནོ་
བསམ་བཏང་མཐར “ཡིན་ནའང་དེ་ལ་བསམ་བློ་མང་པོ་གཏོང་གི་མེད། ངས་ངོ་མ་བཤད་
པ་ཡིན།”
  “ཁྱོད་ལ་སེམས་ཁྲལ་ཡོད་ངེས།” རྒན་སི་པེན་སེར་གྱིས་ང་ལ “སེམས་ཁྲལ་ཡོད་
ཁོ་ཐག་ཡིན། ཨོ་ལོ། ནམ་ཞིག་ཡོད་ཚད་བརླགས་ཚར་དུས་ཁྱོད་འགྱོད་པ་སྐྱེ་བ་ཆོས་ཉིད་
ཡིན” ཟེར།
   ཁོའི་སྐད་ཆ་དེ་ལ་ཉན་འདོད་ཡེ་ནས་མ་བྱུང་། “ངས་ཀྱང་དེ་ལྟར་དྲན་གྱིན་ཡོད།”
   “ངས་ཁྱོད་ལ་གནས་ལུགས་འགའ་བཤད། ཨོ་ལོ། ངས་རང་གི་ནུས་ཚོད་ཀྱིས་ཁྱོད་
ལ་རོགས་བྱེད་ཀྱིན་ཡོད། ང་རང་གི་ནུས་ཚོད་ཐུབ་ཚོད་ཀྱིས་ཁྱོད་ལ་རོགས་བྱེད་ཀྱིན་ཡོད།”
   ཁོས་དངོས་གནས་ང་ལ་རོགས་བྱེད་ཀྱིན་འདུག དེ་ངས་ཀྱང་གསལ་བོར་རྟོགས་ཡོད།
ཡིན་ནའང་ངེད་གཉིས་བར་ལ་ཧེ་བག་ཆེན་པོ་འདུག དེ་ལྟ་རང་རེད། “ཁྱོད་ཀྱིས་ང་ལ་
རོགས་བྱེད་ཀྱིན་པ་ངས་ཤེས་ཡོད། རྒན་ལགས།” ངས་སླར་ཡང “ཐུགས་རྗེ་ཆེ། ངས་ཁྱེད་
ལ་རྩེད་མོ་རྩེ་བ་མིན། ཐུགས་རྗེ་ཆེ” ཞེས་བཤད་རྗེས་ང་རང་ཡར་ལངས་པ་ཡིན། ཨ་ཙི།
གཅིག་བྱས་ན་ད་དུང་སྐར་མ་བཅུ་ཙམ་ལ་བསྡད་ཚེ་ང་རང་སྲོག་ཐར་གཏོང་སྲིད་ཀྱང་།
ད་ནི་དངོས་གནས་སྡོད་མི་ཚུགས། “ད་ང་ཕྱིར་འགྲོ་དགོས་འདུག ངས་ལུས་སྦྱོང་ཁང་དུ་
དངོས་པོ་འགའ་རེ་བསྐྱུར་ཡོད། དེ་དག་ཁྱེར་ནས་ནང་ལ་ལོག་དགོས། ད་ང་ཅིས་ཀྱང་འགྲོ་
རན་སོང་།” ཁོས་མགོ་བོ་དགྱེ་ནས་ཧ་ཅང་གཟབ་ནན་གྱིས་ང་ལ་ལྟ་ཙམ་བྱས་རྗེས་མགོ་
ལྕོག་ལྡེམ་ཙམ་བྱས། ལྟས་ངན། ཏག་ཏག་སྐབས་དེར་ངའི་སེམས་སུ་ཁོ་ལ་གདུང་སེམས་
ཤིག་སྐྱེ་ཡོང་། འོན་ཏེ་ངེད་གཉིས་ལ་ཧེ་བག་ཆེན་པོ་ཡོད་པ་དེ་དང་ཁོས་དངོས་པོ་མལ་
ཁྲིའི་སྟེང་ཤུགས་ཀྱིས་འཕངས་ཀྱང་སར་ལྷུང་འགྲོ་བ་དེ། ད་དུང་ཁོའི་འབུར་ཀོང་མང་བའི་
བྲང་གཞུང་དམར་རྗེན་དེ་དང་ཝིག་སི་སྣའི་སྨན་ཆུ་ཡི་དྲི་མས་ཁྱབ་པའི་ཁང་བ་སོགས་
དྲན་པའི་མོད་ལ། ད་ནི་དངོས་གནས་སྐད་ཅིག་ཙམ་ལའང་སྡོད་མ་ཐུབ་པར “རྒན་ལགས།
ཁྱེད་ཀྱིས་ངའི་དོན་དུ་ཐུགས་ཁྲལ་གནང་མི་དགོས།” ངས་སླར་ཡང “རྒན་ལགས། གང་
ཡང་འབྱུང་གི་མ་རེད། ང་ད་ལྟ་མི་ཚེའི་ཁྲོད་ཀྱི་ལམ་འཕྲང་ཞིག་བགྲོད་ཀྱིན་པ་ཙམ་
རེད། མི་སུ་ཡིན་ཡང་མི་ཚེ་འདིར་ལམ་འཕྲང་རེ་འགའ་བརྒལ་དགོས་ཚོད། དེ་འདྲ་མིན་
ནམ་ལགས།”
  “ངས་ཅི་ཟེར་དགོས་པའང་མི་ཤེས། ཨོ་ལོ། དངོས་གནས་ཅི་ཟེར་དགོས་པའང་
མི་ཤེས།"
  སྤྱིར་ན་གཞན་གྱིས་ང་ལ་དེ་ལྟར་བཤད་ཚེ་སྐྱིད་པོ་ཁྱོན་ནས་མི་འདུག “དེ་འདྲ་ཡིན་
ངེས། མི་ཚང་མ་དེ་འདྲ་ཡིན་ངེས།” ངས་ཁོ་ལ “ངས་དྲང་མོར་བཤད་པ་ཡིན། ཁྱེད་ཀྱིས་
ངའི་དོན་དུ་ཐུགས་ཁྲལ་མི་གནང་བར་ཞུ།" ངས་ལག་པ་ཁོའི་ཕྲག་པར་བཞག་ནས “འགྲིག་
གམ” ཞེས་བཤད་པ་ཡིན།
"ལྕོག་ལེ་ཚ་པོ་བཏུངས་རྗེས་ལམ་དུ་ཆས་ན་ག་འདྲ་འདུག" ལྕམ་སི་པན་
སེར་གྱིས་དེ་ལྟར་བཤད།
 “ངས་ཀྱང་དེ་ལྟར་བསམ་མོད། ད་ང་ངེས་པར་ལུས་སྦྱོང་ཁང་དུ་འགྲོ་དགོས། ཐུགས་
རྗེ་ཆེ། རྒན་ལགས།”
  དེ་ནས་ངེད་གཉིས་ཀྱིས་ལག་པའི་ནང་དུ་ལག་པ་བཞག་སྟེ་ཆོ་མེད་མདོ་མེད་ཀྱི་སྐད་
ཆ་འགའ་བཤད་པ་ཡིན། ལྟས་ངན། ང་ངོ་མ་སྐྱིད་པོ་ཞིག་ཡེ་ནས་མ་བྱུང་།
  “ངས་ཁྱེད་ལ་འཕྲིན་ཡིག་བསྐུར་ངེས་ཡིན། རྒན་ལགས། བཞུགས་གདན་འཇགས།”
  “བདེ་མོ། ཨོ་ལོ།”
  ངས་རྒན་སི་པེན་སེར་གྱི་མལ་ཤག་གི་སྒོ་མོ་བརྒྱབ་སྟེ་ཁང་བའི་བར་ཁྱམས་བརྒྱུད་
ནས་འགྲོ་དུས། ཁོས་རྒྱབ་ལོགས་ནས་སྐད་ཆ་ཞིག་བཤད་སོང་། ཡིན་ནའང་དོན་དུ་ཅི་
ཞིག་བཤད་པ་ངས་གསལ་བོར་མ་གོ ཕལ་ཆེར་ཁོས་ང་ལ “ཁྱེད་ཀྱི་རླུང་རྟ་རྒྱུགས་
ཤོག” ལྟ་བུ་ཞིག་བཤད་པ་འདྲ་མོད། ངའི་བསམ་པར་སྐད་ཆ་དེ་འདྲ་ཞིག་མིན་ན་དགའ་
བ་ལ་ཨང་སྙམ། རྒྱུ་མཚན་ནི་ངས་སུ་ལའང “ཁྱེད་ཀྱི་རླུང་རྟ་རྒྱུགས་ཤོག” ཅེས་གཏན་
ནས་མི་བཤད། དེ་ལྟར་སྐད་བརྒྱབ་ན་ཡག་པོ་ཁྱོན་ནས་མི་འདུག

གསུམ།

པེན་སི་རུ་ང་རང་ཨོ་སེན་བྷུར་གྷེར་རྗེས་དྲན་ཐོག་ཁང་གི་མལ་ཁང་དུ་བསྡད་ཡོད།
དེ་རུ་སློབ་རིམ་བཞི་པ་དང་གསུམ་པའི་སློབ་མ་རྣམས་སྡོད་ཀྱིན་ཡོད་ལ། ང་རང་སློབ་རིམ་
བཞི་པའི་སློབ་མའི་མལ་ཁང་དུ་བསྡད་ཡོད། ཨོ་སེན་བྷུར་གྷེར་ཟེར་བ་ནི་དུར་སྐྱེལ་གྱི་
ལས་ལ་བརྟེན་ནས་ཕྱུག་པོར་ཆགས་པ་ཞིག་སྟེ། ཨོ་པེན་སི་རུ་སློབ་གཉེར་བྱེད་མྱོང་བ་
ཞིག་ཡིན་ཟེར། ཕྱིས་སུ་ཁོས་རྒྱལ་ཁབ་ནང་ཁོངས་ཀྱི་ས་ཆ་སོ་སོ་རུ་དུར་སྐྱེལ་ཡན་ལག་
ཁང་མང་པོ་བཙུགས་པས། མི་རྣམས་ཀྱིས་ཨ་སྒོར་ལྔ་བཅུ་ཙམ་ཁོ་ལ་སྤྲད་ཚེ་ཁོས་འདས་
པོ་དུར་འཇུག་གི་ལས་ཀ་ཆ་ཚང་བསྒྲུབ་འོང་། གང་ལྟར་ཁོས་པེན་སི་ལ་རོགས་དངུལ་
མང་པོ་སྦྱིན་པས་ཐོག་ཁང་འདི་ལ་ཨོ་སེན་བྷུར་གྷེར་ཞེས་པའི་མིང་འདི་བཏགས་ཟེར། ད་
ལོའི་ལོ་སྟོད་ཀྱི་འཇོང་སྤོལ་འགྲན་སྡུར་སྐབས་དང་པོའི་དུས་སུ། ལྟས་ངན་དེས་ཀ་ཌི་ལ་ཀ་
རླངས་འཁོར་རྫིག་པོ་ཞིག་བསྐོར་ནས་ང་ཚོའི་སློབ་གྲྭར་ཡོང་བར་མ་ཟད། ང་ཚོས་སྟེགས་
བུའི་འགྲམ་དུ་གྲལ་རིང་བསྒྲིགས་ཏེ་ཁོ་ལ་བསུ་མ་བྱས་པ་ཡིན། ཕྱི་ཉིན་ཁོས་མཆོད་ཁང་
དུ་དུས་ཡུན་ཆུ་ཚོད་བཅུ་ཙམ་ལ་གཏམ་བཤད། སྔོན་ལ་ཁོས་དགོད་གཏམ་ཡིན་ཟེར་བའི་
ཉོག་གཏམ་ལྔ་བཅུ་ཙམ་བཤད་ནས་རང་ཉིད་འདྲིས་བདེ་གཤིབ་བདེ་ཞིག་ཡིན་པའི་བཟོ་
བསྟན། དེ་ནས་ཡང་ཁོས་ཁོ་རྐྱེན་ངན་བར་ཆད་གང་དང་ཅི་ལ་ཕྲད་པའི་ཚེ་ན། དེ་མུར་
པུས་མོའི་ལྷ་ང་ས་ལ་བཙུགས་ཏེ་ལྷ་ཆེན་པོ་ལ་གསོལ་བ་བཏབ་པ་ཡིན་ཟེར། ཁོས་ང་ཚོ་
གནས་ཡུལ་གང་དུ་ཡོད་ཀྱང་དུས་དང་རྣམ་པ་ཀུན་ཏུ་ལྷ་ཆེན་པོ་ལ་གསོལ་བ་འདེབས
པའམ་ཁ་བརྡ་བྱ་དགོས་ཟེར་ལ། ཡང་ཁོས་ང་ཚོས་ཡེ་ཤུ་ནི་རང་གི་བློས་ཐུབ་ཀྱི་གྲོགས་པོ་
ཞིག་ལ་བརྩི་དགོས་སོགས་མང་པོ་ཞིག་བཤད་སོང་། ཁོས་འདི་ལྟར་ནམ་རྒྱུན་ལྷ་ཆེན་པོ་
དང་ཁ་བརྡ་བྱས་པ་ཡིན་པར་མ་ཟད་སྐབས་འགར་རླངས་འཁོར་གཏོང་དུས་ཀྱང་ཁ་བརྡ་
བྱེད་ཀྱིན་ཡོད་ཅེས་བཤད་པས། ངའི་སེམས་ལ་མི་ངན་གཡོ་ཅན་འདིས་རླངས་འཁོར་
གཏོང་ཞོར་དང་ཁ་བརྡ་བྱེད་ཞོར “ང་ལ་མི་རོ་མང་པོ་ཞིག་གནང་རོགས་མཁྱེན” ཞེས་ལྷ་
ཆེན་པོ་ལ་གསོལ་བ་འདེབས་ཀྱིན་མེད་འགྲོ་སྙམ། ཁོས་དེ་ལྟར་རང་བསྟོད་ཀྱི་སྐད་ཆ་མང་
པོ་ཞིག་ཆུ་བཞུར་བཞུར་དུ་བཤད་པའི་སྐབས་ཤིག་ལ། གློ་བུར་དུ། མདུན་གྲལ་དུ་སྡོད་པའི་
ཨེད་གྷར་མར་ས་ལཱ་ཡིས་ཕྱེན་ཞིག་ཤོར་སོང་། སྤྱིར་ན་མཆོད་ཁང་སོགས་སུ་ཕྱེན་གཏོང་
བ་ནི་ཤིན་ཏུ་མ་རུང་བར་རྩི་ཡི་འདུག་མོད། ལྟས་ངན་མར་ས་ལཱ་ཡིས་ཨེན་ཙམ་གྱིས་ཁང་
བའི་ཀླད་པ་བཀོག་སོང་སྙམ་ན། ངོ་མ་སེམས་གཏིང་ནས་གད་མོ་ཞིག་བསླངས་ཡོང་། ཡིན་
ནའང་དེར་འདུས་ཀུན་གྱིས་ཨམ་གཙིགས་བསྡམས་ནས་མ་བགད་པས་ཨོ་སེན་བྷུར་གྷེར་
གྱིས་ཅི་ཡང་མ་གོ་བའི་ཟོལ་གྱིས་བསྡད། གང་ལྟར་སློབ་གཙོ་ཐུར་མེར་ལགས་མར་ས་ལཱ་
ཡི་འཁྲིས་སུ་བསྡད་ཡོད་པས་ཁོས་གོ་ཡོད་པ་ཐག་ཆོད་ཡིན། ཉིན་དེར་ཅི་ཡང་མ་བཤད་
ཀྱང་ཕྱི་ཉིན་ང་ཚོའི་མཚན་མོའི་སློབ་ཐུན་གྱི་སྐབས་སུ། ཁོས་ཁེ་ཉིན་མཆོད་ཁང་དུ་རྙོག་
དྲ་སློང་མཁན་དེ་པེན་སི་རུ་སྡོད་པའི་འོས་ཐོབ་མི་འདུག་ཅེས་གཤེ་གཤེ་བཏང་སོང་། དེ་
ལྟར་ཐུར་མེར་ཁོང་ཁྲོས་རབ་ཏུ་བརྟས་ནས་ལུས་ཀུན་འདར་སིག་སིག་བྱེད་པའི་དུས་སུ།
ང་ཚོས་མར་ས་ལཱ་ཡིས་སླར་ཡང་ཕྱེན་ཞིག་ཨེ་གཏོང་ལ་རེ་བ་བྱས་ཀྱང་། ཉིན་དེར་ཁོ་ལ་
དེ་འདྲའི་མོས་པ་མེད་པ་འདྲ། གང་ལྟར་ང་པེན་སི་རུ་ཡོད་དུས་ཨོ་སེན་བྷུར་གྷེར་ཞེས་པའི་
ཐོག་ཁང་དེར་བསྡད་ཡོད།
རྒན་སི་པེན་སེར་ཚང་ནས་ཕྱིར་ཐོན་ཏེ་མལ་ཁང་དུ་སླེབས་དུས་མི་གཅིག་ཀྱང་མི་
འདུག ཁོ་ཚོ་ཚང་མ་འཇོང་སྤོལ་འགྲན་སྡུར་ལ་ལྟ་རུ་ཕྱིན་འདུག ཁང་བའི་ནང་དུ་དྲོད་ཆུ་
ཡོད་པས་ལུས་བདེ་སེམས་སྐྱིད་ཀྱི་སྣང་བ་ཞིག་སྐྱེ་ཡོང་། ངས་ཐོག་ལྭ་ཕུད་ནས་གོང་དཀྲིས་
བཀྲོལ་རྗེས་ནིག་ཡོར་ནས་ཉོས་པའི་ཞྭ་མོ་དེ་གྱོན་པ་ཡིན། དེ་ནི་ཞྭ་ལྕེ་ཤིན་ཏུ་རིང་བའི་
ཞྭ་མོ་དམར་པོ་ཞིག་ཡིན། ཉིན་དེར་ང་རང་ས་འོག་མེ་འཁོར་ལས་བབས་རྗེས་ལུས་རྩལ་
གྱོན་ཆས་བཙོང་སའི་ཚོང་ཁང་ཞིག་གི་སྒེའུ་ཁུང་ལས་ཞྭ་མོ་འདི་མཐོང་། ཏག་ཏག་དེ་
དུས་ངས་གློ་བུར་དུ་གྲི་རྩེད་ཀྱི་མཁོ་དངོས་ཐམས་ཅད་ས་འོག་མེ་འཁོར་དུ་བསྐྱུར་བའང་
ཡིད་ལ་དྲན་བྱུང་། ཉིན་དེར་ངས་ཞྭ་མོ་འདི་ལ་སྒོར་རྡོག་གཅིག་མ་གཏོགས་སྤྲོད་དགོས་མ་
སོང་། ངས་ཞྭ་མོ་དམར་པོ་དེའི་ཞྭ་ལྕེ་ལྟག་རྒྱབ་ཏུ་བསྐོར་ནས་གྱོན་པ་ཡིན། དྲང་མོར་
བཤད་ན་ང་དེ་ལྟར་གྱོན་པར་ཤིན་ཏུ་དགའ། དེ་ནས་ངས་རང་གིས་ཀློག་གིན་པའི་དེབ་
ཅིག་བླངས་ནས་རྐུབ་སྟེགས་སུ་བསྡད། ང་ཚོའི་མལ་ཁང་རེ་རེའི་ནང་དུ་རྐུབ་སྟེགས་
གཉིས་རེ་ཡོད། དེ་ལས་གཅིག་ནི་ངའི་ཡིན་པ་དང་ཅིག་ཤོས་དེ་ཝརཌསིད་རད་ལ་ཊེར་གྱི་
ཡིན། རྐུབ་སྟེགས་འདི་གཉིས་མ་གཏོགས་མང་ཆེ་བ་གོག་ཧྲུལ་དུ་བཏང་ཡོད།
  ངས་ཀློག་གིན་པའི་དཔེ་ཆ་འདི་ནི་སློབ་གྲྭའི་དཔེ་མཛོད་ཁང་ནས་གཡར་བ་ཡིན།
ཡིན་ནའང་ཁོ་ཚོས་ང་ལ་དཔེ་ཆ་སྤྲད་པ་ནོར་འདུག ཕྱིར་མལ་ཁང་དུ་སླེབས་དུས་ད་
གཟོད་དཔེ་ཆ་དེ་ནོར་འདུག་པ་ཤེས། ཁོ་ཚོས་ང་ལ་སྤྲད་པའི་དཔེ་ཆའི་མིང་ལ《ཨ་ཧྥེ་རི་ཀ་
ནས་ཕྱིར་ཐོན་པ》ཞེས་ཟེར་ཞིང་རྩོམ་པ་པོ་ནི་ཨི་སག་ཌི་ནེ་ཟེན་ཞེས་པ་རེད། སྔོན་ཆད་
ངས་དེ་དཔེ་ཆ་སྡུག་ཆགས་ཤིག་ཡིན་བསམས་ཀྱང་རྩ་བ་ནས་མ་རེད། དྲང་མོར་བཤད་
ན་ངས་ཐ་སྙད་མང་པོ་མི་ཤེས་ཀྱང་དཔེ་ཆ་མང་པོ་བཀླགས་མྱོང་། ང་རང་ཆེས་དགའ་
བའི་རྩོམ་པ་པོ་ནི་ངའི་གཅེན་པོD.B.ཡིན་ལ་དེའི་འཕྲོ་ནས་རིང་ལརཌ་ནེར་ཡིན། ང་
རང་པེན་སི་ལ་མ་ཡོང་བའི་སྔོན་གཅེན་པོས་རཱིང་ལརཌ་ནེར་གྱི་དེབ་ཅིག་ངའི་སྐྱེས་
སྐར་ལེགས་སྐྱེས་སུ་བྱིན། དེབ་དེའི་ནང་དུ་ཡིད་སེམས་དབང་མེད་དུ་འཕྲོག་པའི་གཏམ་
རྒྱུད་ཤིན་ཏུ་མང་། དཔེར་ན་དེའི་ནང་དུ་གཏམ་རྒྱུད་འདི་འདྲ་ཞིག་འདུག གཏམ་རྒྱུད་དུ་
འགྲིམ་འགྲུལ་ཉེན་རྟོག་པ་ཞིག་རླངས་འཁོར་སྨྱོ་གཏོང་བྱེད་པར་དགའ་བའི་བུ་མོ་ཞིག་ལ་
ཡིད་སེམས་དབང་མེད་དུ་ཤོར། ཡིན་ནའང་ན་གཞོན་ཉེན་རྟོག་པ་དེས་གཉེན་བསྒྲིགས་
ཡོད་སྟབས། རང་ཉིད་དགའ་བའི་བུ་མོ་དེ་རང་གི་ཆུང་མར་ལེན་མ་ཐུབ། དེའི་ཕྱིས་སུ་བུ་
མོ་དེས་ཏག་ཏག་རླངས་འཁོར་སྨྱོ་གཏོང་བྱས་པས་འཁོར་བགེགས་སྟེ་གཅེས་སྲོག་ཤོར།
གཏམ་རྒྱུད་འདི་ལ་ང་རང་ཤིན་ཏུ་དགའ། དེ་ལས་གཞན་ད་དུང་ངས་གནའ་དཔེ་ཡང་མི་
ཉུང་བ་ཞིག་བཀླགས་ཡོད། དཔེར་ན《ཕ་ཡུལ་དུ་ལོག་པ》ཞེས་པའི་གནའ་དཔེ་དེར་ང་
རང་ཤིན་ཏུ་དགའ་བོ་ཡོད། གཞན་ད་དུང་གཡུལ་འགྱེད་དང་འབྲེལ་བའི་དེབ་བམ་མྱུལ་
ཞིབ་བརྩམས་སྒྲུང་སོགས་ལའང་དགའ་བ་བག་ཙམ་ཡོད། ང་སེམས་གཏིང་ནས་དགའ་
བའི་དཔེ་ཆ་ནི་གང་ཡིན་ཞེ་ན། དེབ་དེ་བཀླགས་པའི་རྗེས་སུ་དེའི་རྩོམ་པ་པོ་ནི་རང་གི་
གྲོགས་པོ་ཡིན་ན་ཅི་མ་རུང་སྙམ་པ་དང་། ཡང་ན་དེའི་རྩོམ་པ་པོ་ལ་ཁ་པར་གཏོང་འདོད་
ན་བཏང་ཆོག་པ་དེ་ལྟ་བུ་ཡིན་མོད། དེ་ལྟ་བུའི་རྩོམ་པ་པོ་མང་པོ་མི་འདུག དེ་ལྟར་བཤད་
ཚེ་ངས་ཨི་སག་ཌི་ནེ་ཟེན་ལ་ཁ་པར་ཞིག་གཏོང་དགོས་བསམ། ད་དུང་རཱིང་ལརཌ་ནེར་
ལའང་ཁ་པར་ཞིག་གཏོང་དགོས་སྙམ་མོད། ཡིན་ནའངD.B.ཡིས་བཤད་ན་རྩོམ་པ་པོ་ཁོང་
སྐུ་གཤེགས་སོང་ཟེར། གཞན་ད་དུང་ས་མེར་སེད་མཱོ་ཨམ་ལགས་ཀྱི《མི་གཤིས་ཀྱི་འཆིང་
ཐག》ཅེས་པའི་དེབ་དེ་ངས་ན་ནིང་དབྱར་ཁར་བཀླགས་པ་ཡིན། དངོས་གནས་དེབ་
མཆོག་ཅིག་རེད། འོན་ཏེ་ངས་མཱོ་ཨམ་ལ་ཁ་པར་གཏོང་མ་འདོད། དྲང་མོར་བཤད་ན་ཁོ་ནི་
ངས་ཁ་པར་གཏོང་འདོད་པ་དེའི་རིགས་མ་རེད། དེ་འདྲ་རང་ཡིན། དེ་ལས་ཐོ་མ་སི་ཧར་
ཌི་ལགས་ལ་ངས་དངོས་གནས་ཁ་པར་ཞིག་གཏོང་འདོད། དེ་ནི་ཁོའི་དེབ་ནང་གི་མི་སྣ་
ཨེའུ་སི་ཊ་ཆི་ཡ་ཝ་ཡེ་ལ་ང་ཤིན་ཏུ་དགའ་བོ་ཡོད་པས་ཡིན།
  ངས་དེ་ལྟར་ཞྭ་མོ་གསར་བ་དེ་གྱོན་ནས་རྐུབ་སྟེགས་སུ་བསྡད་དེ《ཨ་ཧྥེ་རི་ཀ་ནས་
ཕྱིར་ཐོན་པ》ཞེས་པའི་དཔེ་ཆ་དེ་ཀློག་མགོ་བརྩམས་པ་ཡིན། ངས་དེབ་འདི་ལ་ཐེངས་
གཅིག་བལྟས་ཟིན་ན་ཡང་ནང་གི་དུམ་ཚན་རེ་འགར་ཡང་བསྐྱར་ཐེངས་གཅིག་བལྟ་
འདོད་སྐྱེས། ཤོག་གྲངས་གསུམ་ཙམ་བཀླགས་པ་ན་མི་ཞིག་གིས་ཁྲུས་ཁང་གི་ཡོལ་བ་ཕྱེ་
ནས་ནང་དུ་ཡོང་། ངས་མགོ་བོ་མ་དགྱེ་ཡང་སུ་ཡིན་པ་ཤེས། དེ་ནི་ཤག་མཚེས་མལ་ཁང་
གི་རོ་བྷེརཊ་ཨག་ལེ་ཟེར་བ་དེ་རེད། ང་ཚོའི་མལ་ཁང་གཉིས་ཀྱི་བར་མཚམས་སུ་ཁྲུས་
ཁང་གཅིག་ཡོད་ལ། ཨག་ལེ་ཡིས་ནམ་རྒྱུན་ཡང་དེ་རིང་ནང་བཞིན་ཉིན་གཅིག་ལ་ཐེངས་
དགུའམ་བཅུ་ཙམ་ལ་ཁྲུས་ཡོལ་ལས་མགོ་བོ་བསྲིངས་ཏེ་ནང་དུ་ལྟ། ཐོག་ཁང་འདིའི་ནང་
དུ་ངེད་གཉིས་མ་གཏོགས་སློབ་གྲོགས་གཞན་རྣམས་འགྲན་སྡུར་ལ་ལྟ་རུ་བུད་སོང་བ་འདྲ།
ཨག་ལེ་ནམ་རྒྱུན་གང་དུའང་མི་འགྲོ། ཁོ་མ་གཞི་ནས་མི་མཚར་བོ་ཞིག་ཡིན། ང་རང་
པེན་སི་ནས་ལོ་ངོ་བཞིར་བསྡད་པའི་ཡུན་ལ་མི་ཚང་མས་ཁོ་ལ “ཨག་ལེ” ཞེས་འབོད་
པ་ལས་མིང་གཞན་ནས་འབོད་ཀྱིན་མི་འདུག ཐ་ན་ཁོ་དང་མལ་ཁང་གཅིག་གི་གྲོགས་
པོ་ཧེར་བྷ་གྷ་ལེ་ཡིས་ཀྱང་ཁོ་ལ “བྷོབ” བམ་ཡང་ན “ཨེག” ཅེས་འབོད་མ་མྱོང་། ནམ་
ཞིག་ཁོའི་ཆུང་མས་ཀྱང་ཁོ་ལ “ཨག་ལེ” འབོད་ངེས་པ་འདྲ། ཁོ་ནི་གཟུགས་པོ་རིང་ཞིང་
ཕྲག་ཞེང་ཆེ་བའི་རིགས་ཏེ། གཟུགས་པོར་དབྱིན་ཁྲུ་དྲུག་ཚེག་བཞི་ཙམ་ཡོད་ཅིང་སོ་ནི་
ཤིན་ཏུ་རབ་ཏུ་བཙོག་པོ་ཞིག་སྐྱེས་ཡོད། ངས་ད་ལྟའི་བར་དུ་ཁོས་སོ་འཁྲུད་པ་ཞིག་གཏན་
ནས་མཐོང་མ་མྱོང་། ཕར་བལྟས་ཚོད་ལ་ཁོའི་སོ་སྟེང་དུ་སྦལ་སྣབས་ལྟ་བུ་ཞིག་ཆགས་
ཡོད་པས་འཇིགས་སུ་རུང་བ་ཞིག་ཡིན། སྐབས་འགར་ཁྱོད་ཀྱིས་ཨག་ལེ་ཡིས་ཟ་ཁང་དུ་
ཞོག་ཁོག་དང་སྲན་སྔོན་མཉམ་དུ་ཟ་བའི་ཚུལ་མཐོང་ཚེ། དངོས་གནས་སྐྱུག་མེར་ལང་
ཡོང་། གཞན་ད་དུང་ཁོའི་གདོང་ན་སྲིན་ཐོར་ཡང་ཤིན་ཏུ་མང་། དེ་ཡང་གཞན་ལྟར་ཐོད་
པའམ་མ་ནེའི་སྟེང་དུ་བྱུང་བ་ཙམ་མིན་པར་ངོ་གདོང་ཧྲིལ་བོར་ཁྱབ་ཡོད། དེས་ཀྱང་ག་ལ་
ཚད་དེ། ཁོའི་མི་གཤིས་ཀྱང་ཡག་པོ་ཞིག་ཁྱོན་ནས་མེད། མདོར་གཏུགས་ན་ཁོ་ནི་ཞེན་པ་
གཏིང་ནས་ལོག་འོང་བའི་མི་ཞིག་ཡིན་ཕྱིན་ང་རང་ཁོ་ལ་དགའ་བོ་རྩ་བ་ནས་མེད།
  ཁོ་ངའི་རྐུབ་སྟེགས་རྒྱབ་ལོགས་ཀྱི་ཁྲུས་སྟེགས་སུ་ལངས་བསྡད་ནས་སིད་རད་ལ་
ཊེར་ཡོད་མེད་ལ་ལྟ་ཡི་ཡོད་པ་ངས་ཚོར་འོང་གི ཁོ་སིད་རད་ལ་ཊེར་ལ་ཞེ་སྡང་སྙིང་ནས་
སྐྱེ་ཡི་ཡོད། གལ་ཏེ་སིད་རད་ལ་ཊེར་ཡོད་ན་ཁོ་ང་ཚོའི་མལ་ཁང་ནང་དུ་མི་འོང་ཁོ་ཐག་
ཡིན། ལྟས་ངན་འདིས་དེ་ལྟར་མི་མང་པོ་ཞིག་ལ་ཞེ་འཁོན་འཛིན་གྱིན་འདུག
  ཅུང་ཙམ་ནས་ཁོ་ཁྲུས་སྟེགས་ལས་བབས་ཏེ་ངའི་མལ་ཁང་དུ་འཛུལ་ཡོང་ནས
“ཝེ” ཞེས་ང་རང་བོས་བྱུང་། ཁོས་ནམ་རྒྱུན་ཡང་འདི་ལྟར་ཐང་ཆད་པའམ་སུན་སྣང་
གིས་ཡོངས་སུ་གཟིར་བའི་བཟོ་ཞིག་སྟོན་ལ། ཡང་ལན་རེར་ཁྱོད་ཀྱི་སྣང་ངོར་ཁོས་ལམ་
འཕྱུགས་ནས་འདི་གར་སླེབས་པ་ལྟ་བུའི་བཟོ་འདྲ་ཞིག་ཀྱང་སྟོན།
“ཝེ།” ངས་བློ་གཅིག་སེམས་གཅིག་ངང་ལ་དཔེ་ཆ་ཀློག་པའི་ཟོལ་གྱིས་མགོ་བོ་
དགྱེ་ཙམ་ཡང་མ་བྱས་པར་དེ་ལྟར་ཨ་ལན་བྱིན། ཨག་ལེ་ལྟ་བུའི་མི་དག་གི་མདུན་དུ་ཁྱོད་
ཀྱིས་མགོ་བོ་དགྱེ་ཚེ་དངོས་གནས་དཔེ་བསགས་པ་ཡིན། ཡང་གཅིག་བཤད་ན་ཁོ་ཡོད་
པས་ཁྱོད་ཀྱང་ནམ་ཞིག་ཅིས་ཀྱང་འཕུང་ངེས་ཡིན།
དེ་ནས་ཁོ་ཁང་བའི་ནང་ནས་ཡར་འགྲོ་མར་འགྲོ་བྱས། ཁོས་ནམ་རྒྱུན་ཡང་འདི་ལྟར་
བྱེད། དེ་ནས་ཡང་རྩིག་སྒམ་མམ་ཅོག་ཙེའི་འཐེན་སྒམ་གློངས་ནས་གཞན་ཀྱི་དངོས་པོ་ལ་
ལྟ་མགོ་བརྩམས། སྐབས་འགར་ཁོས་དེ་རིང་ནང་བཞིན་ཁྱོད་རང་སྡོད་བཟོད་བདེ་བོ་མི་
སྟེར། “གྲི་རྩེད་འགྲན་སྡུར་ག་འདྲ་འདུག” ཁོས་ང་ལ་དེ་ལྟར་དྲིས། དེ་ལྟར་འདྲི་དོན་ནི་
ང་ལ་དཔེ་ཆ་ལྟ་རུ་མི་འཇུག་པ་ཁོ་ནའི་ཆེད་དུ་ཡིན། ཁོ་རང་གྲི་རྩེད་ལ་དགའ་བོ་སྤུ་ཙམ་
ཡང་མེད། “ང་ཚོ་རྒྱལ་སོང་ངམ། ཨེ་རེད།” ཁོས་ཡང་བསྐྱར་དེ་ལྟར་དྲིས།
   “སུ་ཡང་རྒྱལ་མ་སོང་།” ངས་སྔར་བཞིན་མགོ་བོའང་མ་དགྱེ།
   “ཅི་ཟེར།” ཁོས་ཡང་བསྐྱར་དེ་ལྟར་དྲིས། ཁོས་ནམ་རྒྱུན་ཡང་དེ་ལྟར་བསྐྱར་འདྲི་
ཡང་འདྲི་བྱེད།
  “སུ་ཡང་རྒྱལ་མ་སོང་།” ངས་ཁོ་ལ་མིག་ཟུར་ཙམ་འཕངས་ནས་ཁོས་ཡང་སྙིང་
རྩིག་སྒམ་ལས་ཅི་ཞིག་ལེན་པར་བལྟས། སྐབས་དེར། ཁོས་ང་རང་ནིག་ཡོར་སྡོད་སྐབས་
རྒྱུན་པར་མཉམ་དུ་རྩེད་མོ་རྩེ་བའི་བུ་མོ་ས་ལི་ཧེའེ་སི་ཡི་པར་རྙིང་དེ་རྩིག་སྒམ་ལས་མར་
བཏོན་ཡོང་། ངས་པར་རྙིང་དེ་རྩིག་སྒམ་དུ་བཞག་པ་ནས་ད་ལྟའི་བར་དུ་ཁོས་ཉུང་མཐའ་
ཡང་ཐེངས་ལྔ་སྟོང་ལ་མར་བཏོན་ནས་བལྟས་མྱོང་། དེར་མ་ཟད་ནམ་ཡིན་རུང་བལྟས་
ཚར་རྗེས་ཕྱིར་ཁ་མལ་དུ་འཇོག་མི་སྲིད། ཁོས་བསམ་བཞིན་དེ་ལྟར་བྱེད་པ་ངས་ཤེས་ཡོད།
   “སུ་ཡང་མ་རྒྱལ་ལམ།” ཁོས་ང་ལ “དེ་ཅི་ལ” ཞེས་དྲིས།
   “ངས་གྲི་གོག་དེ་དག་ས་འོག་མེ་འཁོར་ལས་འབབ་སྐབས་བརྗེད་སོང་།” ངས་སྔར་
བཞིན་མགོ་བོ་ཡར་མ་དགྱེ།
   “ས་འོག་མེ་འཁོར་སྟེང་དུ? གནམ་རྒན་མ། ཁྱོད་ཀྱིས་བོར་སོང་བ་ཡིན་ནམ།”
   “ང་ཚོ་མེ་འཁོར་ལ་བསྡད་པ་ནོར་བས། ང་ས་ཁྲ་ལྟ་བར་མགོ་འཁོར་ཏེ་ཅ་ལག་
བརྗེད་སོང་།”
  ཁོ་ཚུར་ངའི་གམ་དུ་ཡོང་ནས་ཉི་མའི་འོད་བསྒྲིབས། “ཝེ།” ངས་ཁོ་ལ “ཁྱོད་ནང་
དུ་སླེབས་པ་ནས་ད་བར་དུ་ངས་ཚིག་དུམ་འདི་གཅིག་པོར་ཐེངས་ཉི་ཤུ་ཙམ་ལ་བལྟས་པ་
ཡིན།” གལ་ཏེ་གཞན་ཞིག་ཡིན་ན་ངའི་སྐད་ཆའི་ནང་དོན་གོ་ངེས་མོད། ཡིན་ནའང་ལྟས་
ངན་ཨག་ལེ་ཡིས་དེ་ཙམ་ཡང་གོ་མི་སྲིད། “ཁྱོད་ཀྱིས་དེ་དག་འཚབ་དགོས་སམ།” ཁོས་
ཡང་བསྐྱར་ང་ལ་དེ་ལྟར་དྲིས།
“སུས་ཤེས། ཡང་མིན་ན་ཁྱོད་འདི་ནས་མར་འདུག་རོགས། ཨ་ཉོག ཁྱོད་ཀྱིས་ཏག་
ཏག་འོད་བསྒྲིབས་འདུག” ངས་འདི་ལྟར ‘ཨ་ཉོག’ ཅེས་བོས་ན་ཁོ་ཤིན་ཏུ་མི་དགའ།
ཁོས་ནམ་རྒྱུན་ང་ལ་སྐྱག་ཕྲུག་ཟེར། ང་རང་ལོ་བཅུ་དྲུག་དང་ཁོ་ལོ་བཅོ་བརྒྱད་ཡིན། དེའི་
སྟབས་ཀྱིས་ངས་ཁོ་ལ ‘ཨ་ཉོག’ ཅེས་བོས་ན་ཁོ་ཁོང་ཁྲོ་ལང་གི་ཡོད།
ཁོ་སྔར་བཞིན་གནས་གཅིག་ཏུ་འགྲེང་ནས་འགུལ་ཙམ་ཡང་མི་བྱེད། གལ་ཏེ་ལས་
གང་ཞིག་སྒྲུབ་པར་ཁྱོད་ཀྱིས་བཀག་ཚེ་ཁོས་བསམ་བཞིན་དུ་བསྒྲུབ་ངེས། ཡང་གང་ཞིག་
སྒྲུབ་པར་བསྐུལ་བ་ཡིན་ན་ཁོས་བསམ་བཞིན་དུ་མི་སྒྲུབ། གང་ལྟར་ཁྱོད་ཀྱིས་ཁོ་ལ་ལས་
གང་ཞིག་བཅོལ་ཡང་ཁོས་ཅི་ནུས་ཀྱིས་སྒྱང་ངེས་ཡིན། “ལྟས་ངན། ཁྱོད་ཀྱིས་ཅི་ལ་ལྟ་
བཞིན་ཡོད།” ཁོས་དེ་ལྟར་དྲིས།
   “དེབ་གོག་ཅིག་ལ།”
  ཁོས་ངའི་ལག་གི་དཔེ་ཆའི་རྒྱབ་ཤོག་ལ་ལྟ་ཙམ་བྱས་ཏེ “ཡག་པོ་འདུག་གམ” ཟེར།
    “ངས་ད་ལྟ་ཀློག་གིན་པ་འདི་ཡག་པོ་ཞེ་དྲག་འདུག” ངས་སྔར་བཞིན་ཁོ་ལ་ཚིག་
མདས་བསྣུན་ཡང་། ཁོས་སྔར་བཞིན་ཅི་ཡང་གོ་མ་སོང་། དེ་ནས་ཡང་ཁང་བའི་ནང་ནས་
ཕར་འགྲོ་ཚུར་འགྲོ་བྱས། ང་ཡང་བྱ་ཐབས་ཟད་དེ་ལག་གི་དཔེ་ཆ་སར་བཞག་པ་ཡིན།
ཨག་ལེ་ལྟ་བུའི་མི་ཞིག་ཁྱོད་ཀྱི་གམ་དུ་ཡོད་ན་ཁྱོད་ལ་དུས་ནམ་ཡང་དཔེ་ཆ་ཀློག་པའི་
གླགས་ཤིག་ཡོད་མི་སྲིད།
   ལྟས་ངན་ཨག་ལེ་ཡིས་ངེད་ཚོའི་མལ་ཁང་འདི་ཁོ་རང་གི་ཁྱིམ་ཚང་ལོས་ཡིན་སྙམ་
པ་ཞིག་ཏུ་བཏང་སོང་། ང་རང་རྐུབ་སྟེགས་སུ་ཀུམ་པོར་བསྡད་ནས་ཁོའི་བཟོ་ལྟ་ལ་བལྟས།
ནིག་ཡོར་ནས་ཕྱིར་ལོག་པ་ནས་ང་ལ་ཐང་ཆད་པའི་སྣང་བ་ཞིག་སྐྱེ་ཡོང་། ངས་གླལ་བ་
ཞིག་བྱས། དེ་ནས་ལྟག་རྒྱབ་ཏུ་བསྐོར་བའི་ཞྭ་ལྕེ་མདུན་ཕྱོགས་སུ་འཐེན་ནས་མིག་ཟུང་
བཀབ་པ་ཡིན། དེ་ལྟར་བྱས་ན་ཅི་ཡང་མི་མཐོང་། སྐབས་འགར་སུན་སྣང་གིས་གཟིར་འོང་
དུས་ངས་འཛེམ་དོགས་མེད་པར་སྨྱོ་རྫུ་བྱས་པ་ཡིན། “ངའི་སྣང་བ་ལ་མིག་གཉིས་ཀ་ཞར་
སོང་བ་འདྲ།” ངས་སྐད་གདངས་འཛེར་འཛེར་གྱིས “ཨ་མ་ལགས། འདི་རུ་ཡོད་ཚད་
མུན་ནག་གིས་གཡོགས་འདུག”
  “ངས་ལྷ་ཆེན་པོ་དཔང་དུ་བཙུགས་པ་ཡིན། ཁྱོད་དངོས་གནས་སྨྱོས་འདུག” ཨག
ལེ་ཡིས་ང་ལ་དེ་སྐད་ཟེར།
  “སྐུ་མཁྱེན། ཨ་མ་ལགས། ཁྱོད་ཀྱིས་ལག་པ་སྲིངས་དང་།” ངས་སྔར་བཞིན་སྐད་
གདངས་འཛེར་འཛེར་གྱིས “ཁྱོད་ཀྱིས་ལག་པ་བསྲིངས་མི་ཡོང་དོན་ཅི་ཡིན” ཞེས་བཤད།
  “སྨྱོན་པ་རང་རེད། ད་ཁྱོད་ཀྱིས་ཨ་ཉོག་ཚོར་ལད་མོ་མ་བྱེད།”
 དེ་ནས་ངས་ཞ་ར་ནང་བཞིན་ཅི་ཞིག་ལ་སྙོབ་པ་ལྟར་ལག་ཟུང་མདུན་དུ་བསྲིངས་
ནས། ཡང་དང་བསྐྱར་དུ “སྐུ་མཁྱེན། ཨ་མ་ལགས། ཁྱོད་ཀྱིས་ལག་པ་བསྲིངས་མི་ཡོང་
དོན་ཅི་ཡིན” ཞེས་བཤད། ངས་དེ་ལྟར་སྨྱོ་རྫུ་བྱས་པ་ཡིན། སྐབས་འགར་དེ་ལྟར་བྱས་ན་
རང་ལ་དགའ་བ་དཔག་མེད་ཅིག་འོང་གིན་འདུག་ལ། དེ་ལྟར་བྱས་ན་ངའི་རྒྱུད་ན་སྦས་
པའི་ཚུལ་དུ་གནས་པའི་མི་གཤིས་ཀྱི་མི་སྡུག་པའི་ཆ་གང་རུང་ཞིག་ཀྱང་རིམ་བཞིན་
མངོན་འོང་གིན་འདུག དེས་ཨག་ལེ་ལ་ཁོང་ཁྲོ་བསླངས་ཏེ་ཅི་བྱེད་འདི་བྱེད་མེད་པའི་
ཨར་ལའང་གཏད་སྲིད་པ་ཡིན། ཡིན་ནའང་ཡུད་ཙམ་འགོར་རྗེས་ངས་ཞྭ་མོ་སྔར་བཞིན་
ལྟག་རྒྱབ་ཏུ་བསྐོར་ནས་གྱོན་ཏེ་ངལ་ཅུང་ཙམ་གསོས་པ་ཡིན།
   “འདི་སུའི་རེད།” ཨག་ལེ་ཡིས་ངའི་འདུག་གྲོགས་ཀྱི་པུས་སྐྱོབ་བླངས་ཏེ་ང་ལ་
བསྟན་ནས་དེ་ལྟར་དྲིས། ལྟས་ངན་ཨག་ལེ་ཡིས་འདི་ལྟར་གཞན་གྱི་དངོས་པོ་ཡོད་ཚད་ས
གློང་རྡོ་གློང་བྱེད་པ་རེད། ངས་དེ་ནི་སིད་རད་ལ་ཊེར་གྱི་རེད་ཅེས་བཤད་པས་ཁོས་དེ་མུར་
མལ་ཁྲིའི་སྟེང་ལ་འཕངས། རྩིག་སྒམ་ལས་བླངས་ཡོང་བ་ཡིན་ཡང་བསམ་བཞིན་མལ་
ཁྲིའི་སྟེང་དུ་འཕངས།
   དེ་ནས་ཚུར་ཡོང་སྟེ་སིད་རད་ལ་ཊེར་གྱི་རྐུབ་སྟེགས་ཀྱི་ལག་སྐྱོར་སྟེང་དུ་བསྡད།
ནམ་རྒྱུན་ཡང་འདི་ལྟར་རྐུབ་སྟེགས་ཀྱི་ལག་སྐྱོར་སྟེང་དུ་སྡོད་པ་ལས་རྐུབ་སྟེགས་སུ་སྡོད་
མི་སྲིད། འདི་ལྟར་བསམ་བཞིན་དུ་རྐུབ་སྟེགས་ཀྱི་ལག་སྐྱོར་སྟེང་དུ་སྡོད་ཀྱིན་ཡོད། “ལྟས་
ངན། ཞྭ་འདི་གང་ཞིག་ནས་ཁྱེར་ཡོང་བ་ཡིན།" ཁོས་ང་ལ་དེ་ལྟར་དྲིས།
    “ནིག་ཡོར་ནས།”
    “ག་ཚོད་རེད།”
    “ ཨ་སྒོར་གཅིག ”
    “ཁྱོད་ལ་མགོ་སྐོར་ཐེབས་སོང་།” ཁོས་དེ་ལྟར་བཤད་རྗེས་འབར་ཐུར་ཞིག་གིས་
སེན་མོའི་བར་གསེང་སྔོག ཁོས་དུས་རྟག་པར་སེན་མོའི་བར་གསེང་སྔོག་གིན་ཡོད། ཁོའི་
སོ་སྟེང་དུ་སྦལ་སྣབས་ལྟ་བུ་ཞིག་ཆགས་ཡོད་ལ་རྣ་བར་ཡང་འབག་བཙོག་ཆགས་ཡོད་ན་
ཡང་། ཁོས་སྔར་བཞིན་འདི་ལྟར་རྟག་པར་སེན་མོའི་བར་གསེང་སྔོག་གིན་ཡོད། འདི་ལྟར་
བྱས་ཚེ་རང་ཉིད་གཙང་སྦྲ་ལ་དགའ་བའི་མི་ཞིག་ཏུ་འགྱུར་འགྲོ་སྙམ་གྱིན་མེད་འགྲོ། དེ་
ལྟར་སྔོག་གིན་སྔོག་གིན་ཡང་བསྐྱར་ངའི་ཞྭ་མོ་ལ་ཐེངས་ཤིག་བལྟས་ནས། “ང་ཚོའི་ལུང་
པར་མི་རྣམས་ཤྭ་བཤོར་བར་འགྲོ་དུས་ཞྭ་མོ་དེ་འདྲ་གྱོན་སྲོལ་ཡོད།” ཁོས་ང་ལ “དེ་ནི་ཁྱི་
ར་བས་གྱོན་རྒྱུའི་ཞྭ་ཞིག་མིན་འགྲོ” ཟེར།
  “ལྟས་ངན། དེ་འདྲ་ཡིན་མི་སྲིད།”ངས་ཞྭ་མོ་ལག་ཏུ་བླངས་ཏེ་མེ་མདའ་ལྟར་བཟུང་
ནས་ཁོ་ལ་ཁ་གཏད་དེ “འདི་ནི་མི་གསོད་གཤེད་མས་གྱོན་རྒྱུའི་ཞྭ་མོ་རེད།” ངས་ཁོ་ལ
 “ངས་ཞྭ་མོ་འདི་གྱོན་ནས་མི་གསད་དགོས” ཞེས་བཤད།
   “ཁྱོད་ཀྱི་ནང་མིས་ཁྱོད་སློབ་གྲྭ་ནས་ཕྱིར་ཕུད་པ་ཤེས་སམ།”
   “མི་ཤེས།"
   “ལྟས་ངན་སིད་རད་ལ་ཊེར་གང་ལ་ཕྱིན་སོང་།"
“འགྲན་སྡུར་ལ་ལྟ་རུ་བུད་སོང་། ད་དུང་བུ་མོ་ཞིག་ཁྲིད་ནས།” ངས་གླལ་བ་ཞིག་
བྱས། དེ་དུས་ངས་རྟག་པར་གླལ་བ་བྱེད་ཀྱིན་ཡོད་དེ། གཙོ་བོ་ཁང་བའི་ནང་དྲོ་ཆེ་བས་
གཉིད་འོང་གིན་འདུག པེན་སི་རུ་ཡང་ན་འཁྱགས་ནས་ཕྱིད་གྲབས་བྱེད་ལ་དེ་མིན་ཚེ་ཚ་
བས་སྲེག་སྙམ་བྱེད།
  “ལྟས་ངན་སིད་རད་ལ་ཊེར།” ཁོས་ང་ལ“ཁྱོད་ཀྱི་སེན་གྲི་དེ་ང་ལ་ཅིག་གཡོར་དང་།
ལེན་བདེ་པོ་ཨེ་ཡོད” ཟེར།
“ལེན་དཀའ། ངས་རྩིག་སྒམ་གྱི་ནང་དུ་བཞག་ཡོད།”
“ཁྱོད་ཀྱིས་ང་ལ་གཡར་ན་འགྲིག་གམ།” ཨག་ལེ་ཡིས “ངས་སེན་མོ་འདི་འདྲ་
དགོས་བསམ།"
  ཁོས་ཁྱོད་ཀྱི་ལེན་ཐུབ་མིན་ལ་བསམ་བློ་ཏིལ་འབྲུ་ཙམ་ཡང་གཏོང་མི་སྲིད། ངས་
རྩིག་སྒམ་ལས་སེན་གྲི་བླངས་ཏེ་ཁོ་ལ་སྤྲད། ཡིན་ནའང་ངས་དེ་ལེན་དུས་ཨེན་ཙམ་མིན་
ན་སྲོག་ཀྱང་ཤོར་སོང་། རྩིག་སྒམ་གྱི་ཁ་ཕྱེ་བ་ན་སིད་རད་ལ་ཊེར་ཡི་ཤོག་སྒམ་ནང་གི་
སྤོལ་རྡེག་མར་ལྷུང་སྟེ་ངའི་དཔྲལ་བར་ཕོག་པས། ངས་ནི་ཟུག་གཟེར་མ་སྲོན་པར་ཨེན་
ཙམ་གྱིས་འགྱེལ་སོང་། སྐབས་དེར་ཨག་ལེ་ཡིས་འཛེར་སྐད་ལྷང་ལྷང་གིས་ཧབ་དགོད་
བྱས། ངས་འདྲུད་ཁུག་ལས་སེན་གྲི་བླངས་ཏེ་ཁོ་ལ་སྟེར་དུས་ཁོས་ད་དུང་སྔར་བཞིན་ཧབ་
དགོད་བྱེད་ཀྱིན་འདུག གལ་ཏེ་མི་ཞིག་གི་མགོ་ལ་ཕ་བོང་ཞིག་ལྷུང་ནའང་ཨག་ལེ་ཡིས་
སྔར་བཞིན་འདི་ལྟར་ཧབ་དགོད་བྱ་སྲིད། “ཁྱོད་དངོས་གནས་མཚར་མདོག་ཆེ་བ་ལ། ཨ་
ཉོག” ཁོ་ལ་སེན་གྲི་སྟེར་ཞོར “གལ་ཏེ་ང་ཁྱོད་ཀྱི་བར་ཁེ་བ་ཡིན་ཚེ། ངས་ཁྱོད་རང་
བརྙན་འཕྲིན་ཁང་དུ་བསྐྱལ་ངེས་ཡིན།” ངས་ཁོ་ལ་དེ་ལྟར་བཤད་རྗེས་སླར་རྐུབ་སྟེགས་
སུ་བསྡད། ཁོས་རྨིག་པ་ལྟ་བུའི་སེན་མོ་དེ་དྲས། “ཨག་ལེ། ཁྱོད་ཀྱིས་སེན་མོ་དེ་ཅོག་
ཙེའམ་གང་རུང་གི་སྟེང་དུ་དྲས་ན་ཆོག་གམ།” ངས་ཁོ་ལ “ཅོག་ཙེའི་སྟེང་ལ་དྲུས་ན་
ཆོག་གམ། མཚན་ལ་རྐང་རྗེན་དུ་འགྲོ་དུས་ང་ཁྱོད་ཀྱི་སེན་མོའི་སྟེང་སྤོ་མི་འདོད།” ཡིན་
ནའང་ཁོས་སྔར་ལྟར་ཅི་མི་སྙམ་པར་སེན་མོ་ཁང་བའི་མཐིལ་གཅལ་ལ་གཏོར་གྱིན་འདུག
   “སིད་རད་ལ་ཊེར་བུ་མོ་སུ་ལ་འགྲོག་གིན་འདུག” ཁོས་ང་ལ་དེ་ལྟར་དྲིས། ཁོས་
རྒྱུན་པར་སིད་རད་ལ་ཊེར་བུ་མོ་སུ་དང་འགྲོག་པར་སེམས་ཁྲལ་བྱེད་ཀྱིན་འདུག
   “མི་ཤེས། ཅི་རེད།”
   “ཅང་མིན། ངས་ངོ་མ་ཁྱི་མོའི་ཁྱི་ཕྲུག་དེ་མཐོང་མི་འདོད།"
   “ཡིན་ནའང་ཁོ་དེ་འདྲ་མ་རེད། ཁོས་ད་དུང་ཁྱོད་ནི་མི་བཟང་གསེར་འདྲ་ཞིག་
རེད་ཟེར།” ངས་དེ་ལྟར་བཤད། ངས་གཞན་ལ་རྩེད་མཚར་རྩེ་དུས་ནམ་རྒྱུན “མི་བཟང་
གསེར་འདྲ” ཞེས་པའི་ཐ་སྙད་འདི་སྤྱད་དེ་རང་གི་སུན་སྣང་སེལ་གྱིན་ཡོད།
   “ཁོས་ནམ་རྒྱུན་ཡིན་མདོག་ཁ་བོ་བྱས་ནས།” ཨག་ལེ་ཡིས་ང་ལ “ང་ཁྱི་མོའི་ཁྱི་
ཕྲུག་དེ་ལ་སེམས་གཏིང་ནས་སུན་གི ཁྱོད་རང་ཁོ་ལ——།”
  “ཝེ། སེན་མོ་དེ་ཅོག་ཙེའི་སྟེང་ལ་གཏོར་ན་མི་ཆོག་གམ།” ངས་ཨག་ལེ་ལ “ངས་
ཁྱོད་ལ་སྐད་ཆ་འདི་ཐེངས་ལྔ་བཅུ་ཙམ་ལ——"
  "ཁོས་ནམ་རྒྱུན་ཡིན་མདོག་ཁ་བོ་བྱས་ནས།” ཨག་ལེས་སླར་ཡང “ང་ཁྱི་མོའི་ཁྱི་
ཕྲུག་དེ་ལ་དགའ་བོ་ཁྱོན་ནས་མེད། ཁོས་རང་ཉིད་ནི། རང་ཉིད་ནི་ཅི་ཞིག་ཡིན་སྙམ——།”
  “ཨག་ལེ། ཁྱོད་ཀྱིས་སེན་མོ་ཅོག་ཙེའི་སྟེང་ལ་གཏོར་ན་ཆོག་གམ། ངས་ཁྱོད་ལ་
ཐེངས་མ་ལྔ་བཅུ་ལ་བཤད་པ་ཡིན།”
ཁོས་གཞི་ནས་སེན་མོ་ཅོག་ཙེ་སྟེང་ལ་གཏོར། ཁྱོད་ཀྱིས་དེ་ལྟར་ཁོ་གང་ཞིག་ལ་
བསྐུལ་ཚེ། ངེས་པར་དུ་ངར་སྐད་སྒྲོག་དགོས་པ་རེད།
ངས་ཁོ་ལ་ལྟ་ཙམ་བྱས་རྗེས “ཁྱོད་རང་འདི་ལྟར་སིད་རད་ལ་ཊེར་ལ་དགའ་བོ་མེད་
དོན་ནི། ཁོས་ལན་རེར་ཁྱོད་ལ་སོ་ཁྲུས་ཞེས་བཤད་པས་ཡིན་སྲིད་མོད། དེ་ནི་བསམ་བཞིན་
དུ་ཁྱོད་ལ་འཕྱ་སྨོད་བྱེད་པ་མ་རེད། དེ་ནི་ཁོའི་སྐད་ཆ་བཤད་སྟངས་མ་འགྲིག་པ་ཙམ་ཡིན་
པ་འདྲ། དྲང་མོར་བཤད་ན། དུས་རྒྱུན་དུ་སོ་བཀྲུས་ན་ཇེ་ཡག་ཇེ་གཙང་ལ་འགྲོ་བར་མ་
ཟད། རང་ཉིད་ཀྱང་སྐྱིད་པོ་འོང་ངེས།”
   “ངས་བཀྲུ་ཡི་ཡོད། ད་རེད།”
   “མེད། ཁྱོད་ཀྱིས་སོ་བཀྲུ་ཡི་མེད། ངས་ཁྱོད་ཀྱིས་སོ་མི་བཀྲུ་བ་ཤེས་ཡོད།” ངས་དེ་
ལྟར་བཤད། ཡིན་ནའང་ངས་ཁོ་ལ་འཕྱ་སྨོད་བྱེད་བསམ་པ་དངོས་གནས་མིན། སྐབས་
འགར་ང་ནི་ཁོ་ལ་གདུང་བ་འདྲ་ཞིག་སྐྱེ། གལ་ཏེ་གཞན་གྱིས་ཁྱོད་ལ་ཁྱོད་ཀྱིས་སོ་བཀྲུ་ཡི་
མི་འདུག་ཅེས་བཤད་ན། དེ་དོན་དག་གལ་ཆེན་ཞིག་མ་རེད། “སིད་རད་ལ་ཊེར་མ་གཞི་
ནས་དེ་འདྲའི་མི་ཐ་ཤལ་ཞིག་མ་རེད།” ངས་སླར་ཡང “ཁྱོད་རང་ཁོ་ལ་རྒྱུས་མངའ་མེད་
པས་རེད། དེ་ཙམ་རེད། ”
   “ངས་སྔར་བཞིན་སིད་རད་ལ་ཊེར་ནི་ཁྱི་མོའི་ཁྱི་ཕྲུག་ཅིག་རེད་བསམ། ཁོ་ནི་རང་
རློམ་ཆེ་བའི་ཁྱི་མོའི་ཁྱི་ཕྲུག་ཅིག་རེད།”
  “ཁོ་རང་རློམ་ཆེ་བ་མ་གཏོགས། མི་གཏོང་ཕོད་ཅན་ཞིག་ཡིན། དེ་ངོ་མ་ཡིན།” ངས་
ཁོ་ལ “དཔེར་ན་ཁྱོད་ནི་སིད་རད་ལ་ཊེར་གྱི་གོང་དཀྲིས་སམ་ཡང་ན་དངོས་པོ་གང་རུང་ཞིག་
ལ་དགའ་མོས་ཡོད་ན། ཁོས་དེ་མུར་ཁྱོད་ལ་སྟེར་ངེས། གལ་ཏེ་དེ་མིན་ན་ཁོས་ལྐོག་ཏུ་དངོས་
པོ་དེ་ཁྱོད་ཀྱི་མལ་ཁྲིའི་འོག་ཏུ་འཇོག ལྟས་ངན་དེས་དངོས་འབྲེལ་དེ་ལྟར་བྱ་ངེས་ཡིན།”
  “ད་རེད།” ཨག་ལེ་ཡིས “གལ་ཏེ་ང་ལ་ཁོ་རང་ལྟ་བུའི་དངུལ་འབེལ་བོ་ཡོད་ན།
ངས་ཀྱང་དེ་ལྟར་བྱ་ངེས།”
  “དཔེ་མི་སྲིད། ཁྱོད་ཀྱིས་དེ་ལྟར་བྱ་མི་སྲིད།” ངས་མགོ་བོ་གཡུག་གཡུག་བྱེད་
ཞོར “མི་སྲིད། མི་སྲིད། ཨ་ཉོག གལ་ཏེ་ཁྱོད་ལ་ཁོ་ལྟ་བུའི་དངུལ་འབེལ་བོ་ཡོད་ན། ཁྱོད་
ནི་འཇིག་རྟེན་འདིར་ཆེས——”
   “སྐྱག་ཕྲུག ང་ལ་ཨ་ཉོག་མ་ཟེར། ང་ཁྱོད་ཀྱི་ཕ་རྒན་བྱས་ཀྱང་མི་ཆོག་པ་མེད།”
   “ཁྱོད་ཀྱིས་དེ་འདྲའི་སྟོང་བསམ་མ་བཅངས།” ཁོས་སྐབས་འགར་ཁྱོད་ལ་ཁོང་ཁྲོ་
སློང་ངེས། ནམ་རྒྱུན་ཡང་འདི་ལྟར་ཁོ་ལོ་བཅོ་བརྒྱད་དང་ང་བཅུ་དྲུག་ཡིན་ཞེས་གསལ་
འདེབས། “ང་ཁྱོད་ཀྱི་ནང་མི་བྱ་མི་འདོད། གཏན་ནས་མི་འདོད།"
  “ཡ། འོ་ན་ང་ལ་ཨ་ཉོག—— ”
  སྐབས་དེར་གློ་བུར་དུ་ཁང་སྒོ་ཕྱེ་ནས་སིད་རད་ལ་ཊེར་དབུགས་ཧལ་ཧལ་ངང་ནང་
དུ་འཛུལ་ཡོང་། ཁོས་ནམ་རྒྱུན་ཡང་དེ་རིང་ནང་བཞིན་བྲེལ་འཚབ་འཚུབ་བྱེད་ཀྱིན་ཡོད།
ཁོ་བྲེལ་སྟབས་ཀྱིས་ངའི་གམ་དུ་སླེབས་པ་དང་ངའི་འགྲམ་པ་གཉིས་ལ་ལག་པས་རྡེབ་
རྡེབ་ལན་འགའ་བྱས། སྐབས་འགར་དེ་ལྟར་བྱས་ན་ང་རང་ཤིན་ཏུ་སུན། “ཉོན་དང་།”
ཁོས་བཤད་རྒྱུར “ཁྱོད་རང་དོ་ནུབ་ཕྱི་རོལ་ལ་འགྲོའམ” ཟེར།
  “བཤད་དཀའ། ཕལ་ཆེར་མི་འགྲོ། ལྟས་ངན། ཁ་བ་འབབ་ཀྱིན་འདུག་གམ།” ཁོའི་
ལྭ་རིང་གི་སྟེང་དུ་ཁ་བ་ཆགས་འདུག
“འབབ་ཀྱིན་འདུག ཁྱོད་དོ་ནུབ་ཅང་ལ་མི་འགྲོ་ན། ཁྱོད་ཀྱི་རྫེམ་སྟོད་ཁྲ་བོ་དེ་ང་ལ་
གཡོར་ཨ།”
“འགྲན་སྡུར་ལས་སུ་རྒྱལ་སོང་།” ངས་ཁོ་ལ་དེ་ལྟར་དྲིས།
“ད་སོ་མ་འགྲན་དཀྱིལ་ལ་སླེབས་ཙམ་རེད། ང་ཚོ་ཕྱི་ལོགས་སུ་འགྲོ་རྒྱུ་ཡིན།” སིད་
རད་ལ་ཊེར་གྱིས་ང་ལ “ཁྱོད་ཀྱིས་དོ་ནུབ་རྫེམ་སྟོད་ཁྲ་བོ་དེ་གྱོན་ནམ། ངའི་སྟོད་ལྭ་སྐྱ་བོ་
དེའི་སྟེང་དུ་ནག་ནོག་བསྒོས་འདུག གང་སར་བསྒོས་འདུག ”
  “ངས་མི་གོན། ཡིན་ནའང་ངས་ཁྱོད་ལ་ངའི་ལྭ་བའི་ཕྲག་ཞེང་སྐྱེད་དུ་འཇུག་མི་
འདོད།” ངས་དེ་ལྟར་བཤད། ངེད་གཉིས་ཀྱི་གཟུགས་པོར་རིང་ཐུང་མེད་ཀྱང་། ཁོ་ང་ལས་
ལྡབ་ཀྱིས་རྒྱགས་པ་ཡོད།
  “ཆེར་སྐྱེད་ཀྱི་མ་རེད།” ཁོ་བྲེལ་སྟབས་ཀྱིས་རྩིག་སྒམ་གྱི་འགྲམ་དུ་སོང་། “གྲོགས་
པོ་ཨག་ལེ། ཁྱོད་རང་བདེ་མོ།” ཁོས་ཨག་ལེ་ལ་དེ་ལྟར་འཚམས་འདྲི་ཞིག་བྱས། སིད་རད་
ལ་ཊེར་གྱིས་དེ་ལྟར་དྲིས་པས་ཨག་ལེ་ཡིས་ལན་དུ་ལྡབ་བེ་ལྡིབ་བེ་ཞིག་བཤད་སོང་། སིད་
རད་ལ་ཊེར་ལ་ཁ་ཡ་བྱེད་འདོད་གཏན་ནས་མེད་ཀྱང་དེ་ལྟར་ལྡབ་ལྡིབ་རེ་མི་བཤད་པའི་
སྤོབས་པའང་ཁོ་ལ་ཡོད་པ་མ་རེད། དེ་ནས་ཨག་ལེས་ང་ལ “ད་ང་འགྲོ་རན་སོང” ཟེར།
  “འོ་ཡ།” ངས་ཁོ་ལ་དེ་ལྟར་ལན་བཏབ། དྲང་མོར་བཤད་ན་ཁོ་རང་གི་མལ་ཁང་དུ་
སོང་ན་ང་ལ་དེ་ལས་དགའ་བ་ཞིག་མེད།
 སིད་རད་ལ་ཊེར་གྱིས་ལྭ་རིང་ཕུད་ཅིང་དེ་ནས་གོང་དཀྲིས་ཀྱང་བཀྲོལ་ནས “ངས
མགྱོགས་པོར་ཁ་སྤུ་འདི་ཅིག་བཞར་དགོས" ཟེར། ཁོའི་ཁ་སྤུ་སྐྱེས་པ་ཤིན་ཏུ་སྟུག དངོས་
གནས་ཤིན་ཏུ་སྟུག
  “ཁྱོད་ཀྱི་རོགས་པ་གང་ན་ཡོད།” ངས་དེ་ལྟར་དྲིས།
  “ཐོག་ཁང་གཞོགས་མ་ན་བསྒུགས་བསྡད་ཡོད།” ཁོས་བཞར་གྲི་སོགས་འཁྲུད་ཆས་
ལག་ཏུ་བཟུང་ཞིང་མཆན་འོག་ལ་ལག་ཕྱིས་ཤིག་བཙིར་ནས་སྒོར་བུད་སོང་། སྟོད་གོས་མ་
གྱོན་པར་སྒྲེན་པོར་བུད་སོང་། ཁོས་ནམ་རྒྱུན་ཡང་དེ་ལྟར་གཅེར་བུར་ཕར་འགྲོ་ཚུར་འགྲོ་
བྱེད། ཕར་བལྟས་ཚོད་ལ་རང་གི་ལུས་པོར་བློ་ཡིད་རབ་ཏུ་ཚིམས་པ་ལྟ་བུའི་བཟོ་ཞིག་སྟོན་
པ་འདྲ། དྲང་མོར་བཤད་ན་ཁོའི་ལུས་པོ་དངོས་གནས་ཡག་པོ་ཡོད།

བཞི།

ང་ལ་དོན་དག་ཅི་ཡང་མེད་པས་སིད་རད་ལ་ཊེར་གྱི་རྗེས་སུ་འབྲངས་ཏེ་གསང་སྤྱོད་
དུ་སོང་བ་ཡིན། གསང་སྤྱོད་དུ་ངེད་གཉིས་མ་གཏོགས་སུ་ཡང་མི་འདུག ཁོ་ཚོ་ཚང་མ་
འགྲན་སྡུར་ལ་ལྟ་རུ་བུད་སོང་། ལྟས་ངན། གསང་སྤྱོད་ནང་ཚ་བ་ཤིན་ཏུ་ཆེ། ཤེལ་སྒོ་ཆུ་
རླངས་ཀྱིས་བསྒྲིབས་ནས་ཅི་ཡང་མི་མཐོང་། རྩིག་འགྲམ་དུ་ཁྲུས་གཞོང་བཅུ་ཙམ་ཡོད་ལ།
སིད་རད་ལ་ཊེར་གྱིས་ཁྲུས་གཞོང་བར་མ་དེར་ཁ་སྤུ་ངོ་སྤུ་བཞར་གྱིན་འདུག ང་རང་ཁོའི་
འཁྲིས་ཀྱི་ཁྲུས་གཞོང་ཞིག་གི་ཁ་རུ་བསྡད་ནས་ཆུ་སྒོ་ཡང་འབྱེད་ཡང་གཏན་བྱས། ང་ནམ་
རྒྱུན་འཚབ་ལངས་དུས་དེ་འདྲ་བྱེད་ཀྱིན་ཡོད། སིད་རད་ལ་ཊེར་གྱིས་ཁ་སྤུ་བཞར་ཞོར་སི་
གླུ་ཞིག་ལེན་གྱིན་འདུག དེ་ནི《ཧིན་རྡུའི་གླུ་དབྱངས》ཞེས་པ་དེ་རེད། ཁོའི་སི་སྐད་དེ་རྣ་
བར་ཤིན་ཏུ་གཟན་པར་མ་ཟད་གླུའི་དབྱངས་རྟའང་རྦད་དེ་འཆོལ་འདུག ཁོས་ནམ་རྒྱུན་
ཡང་གླུ་དབྱངས་སྙན་མོ་ངག་འདི་ལྟར་བསླད་འགྲོ་བ་ཡིན།
ངས་ཨག་ལེ་ནི་མི་སྒྱིད་ལུག་རྫོབ་རོ་ཞིག་ཡིན་ཞེས་ཁྱོད་ལ་བཤད་པ་དྲན་སོས་ཀྱིན་
འདུག་གམ། སིད་རད་ལ་ཊེར་ཀྱང་དེ་འདྲ་ཡིན། ཡིན་ནའང་ཁོའི་སྒྱིད་ལུག་དེ་རྣམ་པའི་
ཆ་ནས་ཨག་ལེ་དང་ཧེ་བག་ཆེན་པོ་ཡོད་དེ། དེ་ནི་མི་མང་པོས་མི་ཤེས་པའི་སྒྱིད་ལུག་གི་
རིགས་སུ་གཏོགས། བལྟས་པ་ཙམ་གྱིས་འགྲིག་བསྡད་ཡོད་པའི་སྣང་བ་སྟེར་ཡང་། ཞིབ་ཏུ་
བརྟགས་ན་དེ་འདྲ་ཞིག་རྦད་དེ་ཡིན་མི་སྲིད། དཔེར་ན་ཁོའི་བཞར་གྲི་དེ་རྟག་པར་བཙའ་
ཡིས་ཟིན་ཡོད་པར་མ་ཟད་ཁ་སྤུ་དང་ལྦུ་བས་ཡོངས་སུ་སྦགས་ནས་ཡོད། ཁོས་ལུས་པོར་
གཙང་སྦྲ་རེ་བྱས་རྗེས། མིའི་སྣང་ངོར་ཡག་སྣང་ཡོད་པའི་ཚོར་བ་ཞིག་སྟེར་སྲིད། གང་
ལྟར་ཁོ་ནི་མི་མང་པོས་མི་ཤེས་པའི་སྒྱིད་ལུག་གི་རིགས་དེ་ཡིན། གལ་ཏེ་ཁྱོད་ནི་ང་ནང་
བཞིན་ཁོ་ལ་རྒྱུས་མངའ་ཡོད་པ་ཞིག་ཡིན་ན་ད་གཟོད་དེ་དག་ཤེས་ངེས། ཁོས་ནམ་རྒྱུན་
ཡང་འདི་ལྟར་རང་གི་ཕྱི་ཚུལ་གཙང་མ་གཙང་རྐྱང་བཟོ་ཡི་ཡོད་པ་ནི་ཁོ་མ་གཞི་ནས་རང་
རློམ་གྱིས་ཀུན་ནས་བརྟས་པས་ཡིན་ལ། རང་ཉིད་ནི་གོ་ལའི་ཕྱེད་ནུབ་ཀྱི་ཕོ་ཡག་གཅིག་
པུ་ཡིན་སྙམ་སྐྱེ་ཡི་ཡོད། ཡང་གཅིག་བཤད་ན་ཁོ་ཕོ་ཡག་ཅིག་ཀྱང་ཡོད་པ་འདྲ་བས་ངས་
ཀྱང་ཁས་ལེན། ངས་ཟེར་བ་ནི། ཁོ་ནི་འདྲ་པར་ལས་མཐོང་ན་ཕོ་ཡག་ཅིག་ཡོད་པ་འདྲ་
བ་དེ་ཚོའི་གྲས་ཡིན། པེན་སི་རུ་ངས་སིད་རད་ལ་ཊེར་ལས་ལྡབ་འགྱུར་གྱིས་ལྷག་པའི་ཕོ་
ཡག་མང་པོ་མཐོང་མྱོང་། ཡིན་ནའང་ཕོ་ཡག་དེ་ཚོ་ཏག་ཏག་འདྲ་པར་ལས་མཐོང་ན་དེ་
འདྲའི་ཡག་སྙམ་མེད། ངས་དེ་འདྲའི་སྣང་ཚུལ་ཡང་མང་པོ་མཐོང་མྱོང་།
 ང་དེ་ལྟར་སིད་རད་ལ་ཊེར་གྱི་འཁྲིས་ཀྱི་ཁྲུས་གཞོང་གི་སྟེང་དུ་བསྡད་དེ་ཆུ་སྒོ་ཡང་
འབྱེད་ཡང་གཏན་བྱས། སྐབས་དེར་སིད་རད་ལ་ཊེར་གྱིས་ཁ་སྤུ་བཞར་གྱིན་འདུག ངས་ད་
དུང་ཞྭ་མོ་དམར་པོ་དེའང་གྱོན་ཡོད། ལྡོག་སྟེ་གྱོན་ཡོད། ང་དངོས་གནས་ཞྭ་མོ་དེ་ལ་དགའ་
བོ་ཞེ་དྲག་ཡོད།
  “ཝེ།” སིད་རད་ལ་ཊེར་གྱིས་ང་ལ “ཁྱོད་ཀྱིས་ང་ལ་རོགས་ཆེན་པོ་ཞིག་བྱེད་དམ” ཟེར།
  “ཅི།” ངས་སྤྲོ་བ་ཆེར་མེད་པའི་ངང་དེ་ལྟར་དྲིས། ཁོས་ནམ་རྒྱུན་དེ་ལྟར་མི་གཞན་
ལ་རོགས་ཆེན་པོ་བྱེད་དུ་འཇུག རང་སྣང་གིས་ཡོངས་སུ་བརྟས་པའི་མི་དེ་དག་གིས་ནམ་
རྒྱུན་འདི་ལྟར་གཞན་ལ་རོགས་བྱེད་དུ་འཇུག་གི་ཡོད། དེ་ནི་མ་གཞི་ནས་མི་དེ་དག་ལ་
རང་ཉིད་ཅི་ཞིག་ཡིན་སྙམ་པའི་སྣང་བ་ཤུགས་དྲག་པོ་ཞིག་ཡོད་པས་ཡིན་ལ། ཁོ་ཚོའི་སྣང་
ངོར་གཞན་དག་གིས་ཅི་ནུས་གང་ཐུབ་ཀྱིས་ཁོ་ཚོ་ལ་རོགས་ཤིག་བྱེད་པར་ཡིད་སེམས་
འཁོར་ལོས་ཡོད་འདྲ་བའི་བཟོ་ཞིག་ཡོད། དྲང་མོར་བཤད་ན་དེ་ནི་དངོས་གནས་ཁྱད་
མཚར་པོ་ཞིག་རེད།
   “ཁྱོད་དོ་ནུབ་ཕྱི་རོལ་ལ་འགྲོ་འམ།” ཁོས་ང་ལ་དེ་ལྟར་དྲིས།
 “འགྲོ་ཡང་སྲིད་ལ་མི་འགྲོ་ཡང་སྲིད། ཁ་ཚོན་གཅོད་དཀའ། འུན། ཅི་ཞིག་ཡིན་ནམ།”
 “ངས་ད་དུང་གཟའ་ཟླ་བའི་ཉིན་གྱི་ལོ་རྒྱུས་སློབ་ཁྲིད་ལ་ཤོག་གྲངས་བརྒྱ་ལྷག་བལྟ་
དགོས།” ཁོས་བཤད་རྒྱུར “དེའི་སྟབས་ཀྱིས་ཁྱོད་ཀྱིས་ང་ལ་རྩོམ་ཡིག་ཅིག་འབྲི་རོགས་
བྱས་ན་ག་འདྲ་འདུག གལ་ཏེ་གཟའ་ཟླ་བའི་ཉིན་བྲིས་མེད་ཚེ་རྒན་ལགས་ཀྱིས་རང་
དགར་མི་སྐྱུར་ཁོ་ཐག་ཡིན། ང་ལ་རོགས་ཤིག་བྱས་ན། ཆོག་གམ” ཟེར།
  “ང་རང་ཕྱིར་ཕུད་ཟིན། ཁྱོད་ཀྱིས་ད་རུང་ང་ལ་རྩོམ་གོག་ཅིག་འབྲི་རུ་འཇུག་གམ།”
  “འེ། དེ་ངས་ཤེས་ཡོད། ངས་རྩོམ་གོག་དེ་མ་བྲིས་དུས་མ་འགྲིག་པ་རེད། གྲོགས་
པོར་རོགས་ཤིག་བྱས་ན། མི་ཆོག་གམ།”
ངས་དེ་མུར་ལན་མ་བཏབ། སིད་རད་ལ་ཊེར་ལྟ་བུའི་སྐྱག་ཕྲུག་དག་ལ་དེ་མུར་ལན་
འདེབས་པ་ལས་ནར་འགྱང་བྱས་ན་དགའ།
“ཅི་ཞིག་བྲི་དགོས་སམ།” ངས་ཁོ་ལ་དྲིས།
“ཅི་བྲིས་ཀྱང་ཆོག རང་བཞིན་བརྗོད་པའི་ལུས་ཤིག་ཡིན་ན་ཆོག ཁང་བ་ཞིག་
གམ་ཡང་ན་ཁང་མིག་ཅིག ད་དེ་ཁྱོད་ཀྱིས་ཤེས་ངེས། ལྟས་ངན། གང་ལྟར་རང་བཞིན་
བརྗོད་པའི་ལུས་ཤིག་ཡིན་ན་འགྲིག་འདུག” ཁོས་དེ་ལྟར་བཤད་པའི་རྗེས་ལ་གླལ་སྒྱིང་
ཞིག་བྱས། དོན་དག་དེ་འདྲར་ཕྲད་ཚེ་ང་རང་སེམས་གཏིང་ནས་སུན་ཡོང་། ངས་ཟེར་བ་
ནི་དེ་ལྟར་གཞན་ལ་ཞུ་བ་བྱེད་ཞོར་གླལ་སྒྱིང་བྱས་ན་སེམས་སྐྱིད་པོ་ཞིག་གཏན་ནས་མ་
རེད། “དེ་འདྲ་ཡག་པོ་བྲི་མི་དགོས།” ཁོས་ང་ལ “ལྟས་ངན་ཧཱ་ཚིར་གྱིས་ཁྱོད་ཀྱི་སྐད་
ཡིག་ཆུ་ཚད་མཐོན་པོ་ཡོད་པ་ཧ་གོ་ངེས། ད་དུང་འུ་གཉིས་ཀ་འདུག་གྲོགས་ཡིན་པས།
ཁྱོད་ཀྱིས་རྐྱེན་གྱི་ཡི་གེ་སོགས་འབྲི་དུས་བསམ་བཞིན་དུ་ནོར་བ་ཕྲིས་ཤོག་ཟེར་བ་ཡིན།”
  དེ་ཡང་ང་རང་ཤིན་ཏུ་སྐྱིད་པོ་མེད་པའི་དོན་དག་ཅིག་སྟེ། རྩོམ་ཡིག་བྲི་དགོས་པས་
མི་ཚད་ད་དུང་རྐྱེན་གྱི་ཡི་གེ་སོགས་ཀྱང་གླེང་ཡོང་བ་དེས་དངོས་གནས་སུན་པོ་བཟོ་ཡོང་།
ལྟས་ངན་སིད་རད་ལ་ཊེར་འདི་ནམ་རྒྱུན་ཡང་འདི་ལྟ་བུ་ཞིག་ཡིན། ཁོས་རང་གི་རྩོམ་
ཡིག་ཡག་པོ་མེད་པ་དེ་རྐྱེན་གྱི་ཡི་གེ་ཁོ་ན་ནོར་བས་ལན་པའི་བཟོ་ཞིག་སྟོན་གྱིན་འདུག
དེ་ཡང་ཁོ་དང་ཨག་ལེ་གཉིས་འདྲ་བའི་ཆ་རེད། ཐེངས་ཤིག་ང་དང་ཨག་ལེ་གཉིས་སྤོ་ལོ་
འགྲན་སྡུར་ལ་ལྟ་རུ་ཕྱིན་པ་ཡིན། ང་ཚོའི་རུ་ཁག་གི་ཧོ་བེ“ཁེར་ཟེར་བའི་ཕོ་གསར་ཞིག་
སྤོ་ལོ་ལ་ཤིན་ཏུ་འཇོན་པོ་ཡོད། ཁོ་ནི་སྤོ་ལོ་དཀྱིལ་དབུས་ནས་འཕངས་ན་འཆོར་མེད་ཅིག་
ཡིན། ཡིན་ནའང་ལྟས་ངན་ཨག་ལེ་ཡིས་འགྲན་སྡུར་ཧྲིལ་བོར་ཁེར་གྱི་ལུས་པོའི་ཆ་ཚད་
མི་ལོང་བའམ་ཡང་ན་འགྲོས་མྱུར་ན་མི་ལེགས་པ་སོགས་སྐྱོན་ཆ་ཏག་ཏག་བཤད། ཉིན་
དེར་ང་དངོས་གནས་སྨྱོ་ལ་ཁད་དུ་བཏང་སོང་།
 ཡུད་ཙམ་འགོར་བའི་རྗེས་སུ་ང་རང་ཁྲུས་གཞོང་སྟེང་ནས་སར་བབས་ཏེ། རང་
སེམས་གསོ་བའི་སླད་དུ་རྐང་བྲོ་འཁྲབ་པ་ཡིན། དྲང་མོར་བཤད་ན་ངས་རྐང་བྲོ་འཁྲབ་མི་
ཤེས། ཡིན་ནའང་གསང་སྤྱོད་ཀྱི་མཐིལ་གཅལ་རྡོ་བ་ཡིན་པས་རྐང་བྲོ་སྦྱང་སའི་གནས་
དཔེ་མེད་ཅིག་རེད། ངས་གློག་བརྙན་ནང་གི་གར་བ་ཚོར་ལད་མོ་བྱས་པ་ཡིན། སྤྱིར་ངས་
གློག་བརྙན་ནི་འགོ་བའི་ནད་བཞིན་རིང་དུ་སྤངས་ཡོད་ན་ཡང་མཚམས་རེར་ལད་མོ་
བྱས་ནས་ཞབས་བྲོ་འཁྲབས་ན་སྣང་བ་སྐྱིད་པོ་འདུག སིད་རད་ལ་ཊེར་གྱིས་ཁ་སྤུ་བཞར་
ཞོར་མེ་ལོང་ལས་ང་ལ་བལྟས་འདུག ཏག་ཏག་ང་ལ་དགོས་པའང་ལྟད་མོ་བ་ཡིན་པས་
ང་གཅིག་པུ་སྨྱོ་ལྡིང་གཟའ་ལྡིང་བྱས་པ་ཡིན། “ང་ནི་མངའ་སྤྱི་ལྟས་ངན་དེའི་བུ་ཆུང་
ཡིན།” ངས་དེ་ལྟར་བཤད་ཀྱིན་སྔར་བཞིན་སྨྱོ་ལྡིང་གཟའ་ལྡིང་བྱས། “ཕ་ཡིས་བུ་ང་གར་
བ་མི་བྱེད་པར། ཅིས་ཀྱང་ཨོཀ་སི་ཧྥོརཌ་འགྲིམ་དགོས་ཟེར། ཡིན་ཡང་ང་ཡི་ཁྲག་རྩའི་
སྦུབས་དག་ཏུ། འཁོར་ཞིང་རྒྱུ་བ་གར་བའི་ཟུངས་ཁྲག་ཡིན།” ངས་དེ་ལྟར་སྐད་བརྒྱབ་
པས་སིད་རད་ལ་ཊེར་གློ་བུར་དུ་ཧབ་དགོད་ཤོར་སོང་། “འདི་ནི《ཛིག་ཧྥེལ་ཌ་གར་ཚོགས་
པ》ཡི་འཁྲབ་སྟོན་གྱི་མཚན་མོ་ཐོག་མ་ཡིན།” ངས་དབུགས་ཧལ་ཧལ་ངང “འཁྲབ་སྟོན་
པ་གཙོ་བོ་ཕེབས་མ་ཐུབ། ཁོས་ཆང་རག་བཏུངས་ནས་ར་རོར་གྱུར་འདུག ཁོ་ཚོས་སུ་
ཞིག་ཡོང་ནས་འཁྲབ་སྟོན་བྱེད་རྒྱུ་ཡིན་ཟེར། ང་རང་ཡོང་ནས་འཁྲབ་སྟོན་བྱེད་རྒྱུ་ཡིན།
ང་ནི་མངའ་སྤྱི་ལྟས་ངན་བོ་དེའི་བུ་ཆུང་ཡིན།”
“ཞྭ་དེ་གང་ནས་ཉོས་པ་ཡིན།” སིད་རད་ལ་ཌེར་གྱིས་གློ་བུར་ང་ལ་དེ་སྐད་དྲིས།
ཁོས་ངའི་ཞྭ་མོ་དམར་པོ་དེ་ཟེར་བ་རེད། དེ་ནི་ཁོས་ཐེངས་དང་པོར་ཞྭ་དེར་མཉམ་བཞག་
པ་རེད། ང་རང་ཐང་ཆད་ནས་དབུགས་ཧལ་ཧལ་དུ་གྱུར་འདུག ངས་མགོ་ཡི་ཞྭ་མོ་དེ་ལག་
ཏུ་བླངས་ནས་བལྟས་པ་ཡིན། ཕལ་ཆེར་ལྟ་ཐེངས་དགུ་བཅུ་པ་དེ་ཡིན་ཡང་སྲིད། “ནིག་
ཡོར་ནས་ཉོས་པ་ཡིན། སྒོར་རྡོག་གཅིག་རེད། ཡག་པོ་འདུག་གམ།”
 སིད་རད་ལ་ཊེར་གྱིས་མགོ་ལྕོག་ལྡེམ་ལྡེམ་བྱེད་ཞོར “ཡག་པོ་འདུག" ཁོས་དེ་ལྟར་
བཤད། ཁོས་ང་ལ་ངོ་དགའ་བྱེད་པ་འདྲ། དེའི་རྗེས་སུ་ཁོས “ཁྱོད་ཀྱིས་ང་ལ་རྩོམ་ཡིག་དེ་
འབྲི་རོགས་བྱ་རྒྱུ་ཡིན་ནམ། ངས་དངོས་གནས་གསལ་བོར་ཤེས་འདོད།”
  “ཁོམ་པ་བྱུང་ན་འབྲི་རོགས་བྱེད། མ་ཁོམ་ན་ཐབས་མེད།” ངས་དེ་ལྟར་བཤད་ཞོར
སླར་ཡང་ཁོའི་འཁྲིས་ཀྱི་ཁྲུས་གཞོང་དེར་བསྡད། “ཁྱོད་ཀྱིས་བུ་མོ་སུ་དང་དུས་བཏབ་པ་
ཡིན། ཧྥི་ཚ་ལྗེ་རལཌ་ཡིན་ནམ” ཞེས་ཁོ་ལ་དྲིས།
  “མིན། ངས་ཁྱོད་ལ་མ་བཤད་དམ། ཕག་མ་དེ་དང་སྔར་ནས་འབྲེལ་ཐག་བཅད་ཟིན།”
  “དངོས་གནས་ཡིན་ནམ། དེས་ན་ང་མོ་ལ་འགྲོགས་ན་ཆོག་གམ། ངས་དངོས་
འབྲེལ་བཤད་པ་ཡིན། གྲོགས་པོ།”
“ཁྱོད་རང་གིས་གང་འདོད་གྱིས། ཡིན་ནའང་ཁྱོད་ལ་མཚོན་ན་མོ་ལོ་ཆེ་འདུག”
སྐབས་དེར་ང་ལ་གློ་བུར་དུ་འདྲོག་ཞོགས་འདྲ་ཞིག་ལང་ཡོང་། ང་རང་དེ་མུར་ཁྲུས་
གཞོང་ལས་སར་བབས་ཏེ་སིད་རད་ལ་ཊེར་གྱི་སྟེང་དུ་མཆོངས་ཏེ་ཁོའི་སྐེ་ལ་དམ་པོར་
འཇུས་པ་ཡིན། དེ་ནི་སྦེ་གའི་རྩེད་མོའི་རིགས་ཤིག་ཡིན།
  “ཝེ། ཧོལ་ཌེན། ལག་པ་གློད་ཅིག” སིད་རད་ལ་ཊེར་གྱིས་ང་ལ་དེ་ལྟར་ཟེར། ཕར་
བལྟས་ཚོད་དུ་ཁོ་ལ་རྩེད་མོ་རྩེ་འདོད་མེད་པ་འདྲ། “ལྟས་ངན། ཁྱོད་ཀྱིས་ངའི་མགོ་བོ་
གཅོད་འདོད་དམ།”
  ངས་བསམ་བཞིན་དུ་མ་གློད་པར “ཁྱོད་རང་ཉིད་འཆོར་མ་ཐུབ་ན་ངས་མི་གཏོང་ཁོ་
ཐག་ཡིན” ཞེས་བཤད་པ་ཡིན།
  “ཁྱོད་ངོ་མ་ཚད་ལས་བརྒལ་སོང་།” སིད་རད་ལ་ཊེར་གྱིས་བཞར་གྲི་སར་བཞག་
ནས་ཤེད་ཆེན་པོས་གཅིག་འཕགས་པས་ངའི་ལག་ནས་ཤོར་སོང་། ཁོ་ལ་ཤེད་ཤུགས་ཆེན་
པོ་ཡོད་པས་ང་ཁོའི་དོ་ཡ་མི་ཡོང་། “ད་ཁྱོད་རྩེད་མོ་མ་རྩེ།” ཁོས་དེ་ལྟར་བཤད་རྗེས་ཡང་
བསྐྱར་ཁ་སྤུ་བཞར་མགོ་བརྩམས། ཁོས་ནམ་རྒྱུན་ཡང་དེ་ལྟར་བཞར་གྲི་སྡུག་ཆགས་དེས་ཁ་
སྤུ་ཐེངས་གཉིས་ལ་བཞར་གྱིན་ཡོད་དེ། དེ་ལྟར་བྱས་ན་གཙང་མ་གཙང་རྐྱང་ཡོང་བས་རེད།
  “ཁྱོད་ཀྱིས་དུས་བཏབ་པའི་བུ་མོ་དེ་ཧྥི་ཚ་ལྗེ་རལཌ་མིན་ན། སུ་ཡིན།” ངས་ཡང་
བསྐྱར་དེ་ལྟར་དྲིས། དེ་ནས་ཕྱིར་ཁྲུས་གཞོང་གི་སྟེང་དུ་བསྡད་དེ “ཧྥི་ལི་སིསི་མི་ཐ་ཟེར
བའི་བུ་མོ་དེ་ཡིན་ནམ།”
  “མ་རེད། སྤྱིར་ན་ངས་དེ་ལྟར་བསམས་ཀྱང་། འཆར་གཞི་རྦད་དེ་འཆོལ་སོང་། ད་
ལྟ་བྷ་ཌི་སོ་ཡི་དགའ་གྲོགས་མ་དང་མལ་ཁང་གཅིག་པའི་བུ་མོ་ཞིག་དང—ཕེ། ཅུང་
ཙམ་མིན་ན་བརྗེད་སོང་། བུ་མོ་དེས་ཁྱོད་ངོ་ཤེས་ཀྱིན་འདུག”
  “སུས་ང་ངོ་ཤེས་ཀྱིན་འདུག"
  “ངས་དུས་བཏབ་པའི་བུ་མོ་དེས།"
  “ཨེ་རེད།” ངས “མོའི་མིང་ལ་ཅི་ཟེར” ཞེས་དྲིས།
  “ངས་འདང་ཞིག་རྒྱག་ཨ། འོ། ལྗོཎགྷ་ལ་གྷེར་ཟེར།”
  “ལྗེན་གྷ་ལ་གྷེར་མིན་ནམ།” ངས་མིང་དེ་ཐོས་པའི་མོད་ལ་གློ་བུར་དུ་ཁྲུས་གཞོང་
གི་སྟེང་ནས་ཡར་ལངས་ཏེ “ལྟས་ངན། ཁྱོད་ཀྱིས་ཟེར་བ་ཤིན་ཏུ་བདེན། ངས་མོ་ངོ་ཤེས།
དེ་དུས་ངེད་ཚང་གི་ཁྱིམ་མཚེས་ཡིན། ལོ་དེའི་དབྱར་གསེང་གི་སྐབས་སུ། མོས་གཟུགས་
སྟོབས་ཆེ་བའི་ཌོ་བྷེར་མཎ་ཁྱི་ཞིག་གསོས་ཡོད། དེ་རྐྱེན་བྱས་ནས་ངས་མོ་ངོ་ཤེས་པ་ཡིན།
ཁྱི་དེ་རྒྱུན་པར་ངེད་ཚང་གི་ཕྱོགས་སུ— "
  “ཧོལ་ཌེན། ཁྱོད་ཀྱིས་འོད་མ་བསྒྲིབས་ན་ཆོག་གམ།” སིད་རད་ལ་ཊེར་གྱིས་ང་
ལ “ཁྱོད་ཡིན་གཅིག་མིན་གཉིས་དེ་རུ་ལངས་སྡོད་དགོས་སམ” ཟེར།
  ཨ་ཙི། ང་ནི་སེམས་འགུལ་འདྲ་ཞིག་ཐེབས་བཞིན“ད་ལྟ་མོ་རང་གང་ན་འདུག” ངས
“ང་སོང་ནས་མོར་འཚམས་འདྲི་ཞིག་བྱས་ན། མོ་གང་ན་འདུག"
  “འུན། དེ་ན་འདུག”
  མོས་ང་ཅི་ལ་གླེང་བ་རེད། མོB.M.སློབ་འབྲིང་དུ་ཡོད་པ་མིན་ནམ། མོས་ང་ལ་དེ་
ལྟར་བཤད་མྱོང་། དེ་མིན་ན་ཤིབ་ལི་སློབ་འབྲིང་དུ་ཡོད་ཀྱང་སྲིད། འུན། ངས་བསམས་ན་
མོ་ཤིབ་ལི་སློབ་འབྲིང་དུ་ཡོད་ཁོ་ཐག་ཡིན། ཡིན་ཡང་མོས་ང་གླེང་དོན་ཅི་ཡིན་ནམ།” ང་
ལ་དངོས་གནས་སེམས་འགུལ་ཐེབས་སོང་།
  “དེ་ངས་ཅི་ལ་ཤེས། ཡར་ལོངས་དང་། ཁྱོད་རང་ངའི་ལག་ཕྱིས་སྟེང་དུ་བསྡད་
འདུག” སིད་རད་ལ་ཊེར་གྱིས་དེ་ལྟར་བཤད། ང་དངོས་གནས་ཁོའི་རས་གོག་དེའི་ཐོག་ཏུ་
བསྡད་འདུག
  “ལྗེན་གྷ་ལ་གྷེར། ཨ་གནམ་རྒན་མ།” ངས་དེ་ལྟར་བཤད། སྐབས་དེར་སིད་རད་ལ་
ཊེར་གྱིས་ཏག་ཏག་ངའི་སྐྲ་རྩི་བླངས་ནས་མགོ་ལ་འབྱུག་གིན་འདུག
“མོ་ཞབས་བྲོ་ལ་འཇོན་པོ་ཡོད།” ངས་སླར་ཡང “བྷ་ལེ་ཞབས་བྲོ། དེ་དུས་མོས་
ཉིན་ལྟར་ཆུ་ཚོད་གཉིས་ཙམ་ལ་ཞབས་བྲོ་འཁྲབ་ཀྱིན་འདུག ཚ་བ་ཆེ་བའི་དབྱར་གཞུང་
ལའང་ཆག་མེད་རེད། མོས་ད་དུང་རང་གི་སྒྱིད་པ་སྦོམ་དྲགས་པས་ཡག་པོ་མི་འདུག་ཅེས་
སེམས་ཁྲལ་བྱེད་ཀྱིན་འདུག དེ་དུས་ངས་རྟག་པར་མོ་དང་མཆོང་འགྲིག་དེད་ནས་རྩེད་
མོ་བརྩེས་པ་ཡིན།”
  “འགྲིག་ཅི་དེད་པ་ཡིན། ”
  “མཆོང་འགྲིག ”
  “མཆོང་འགྲིག གནམ་རྒན་མ།”
  “འུན། མོས་རྟག་པར་འགྲིག་རྒྱལ་གྱི་རྡེའུ་ཚོ་འགུལ་མེད་དུ་འཇོག འགྲིག་རྡེའུ
གང་ཞིག་འགྲིག་རྒྱལ་དུ་གྱུར་ན་མོས་དེ་དག་མི་སྒུལ་བ་རེད། མོས་དེ་ལྟར་འགྲིག་རྒྱལ་གྱི་
རྡེའུ་རྣམས་གྲལ་མཇུག་ཏུ་བསྟར་ནས་འཇོག་གིན་འདུག ཕར་བལྟས་ན་འགྲིག་རྣམས་
གྲལ་མཇུག་ཏུ་སྒྲིག་པ་ལ་མོ་དགའ་བོ་ཡོད་པ་འདྲ།"
  སིད་རད་ལ་ཊེར་གྱིས་ཅི་ཡང་མ་བཤད། ཁོ་ནམ་རྒྱུན་ཡང་འདིའི་རིགས་ལ་མོས་པ་
ཡོད་མཁན་ཞིག་མིན།
  “མོའི་ཨ་མ་དང་ངེད་ཚོ་རྟག་པར་འགྲོ་སའི་གྷོལ་སྤོལ་འདུན་ས་གཅིག་མཚུངས་
ཡིན།” ངས་མུ་མཐུད་དུ “དེ་དུས་ང་ཡང་ཨ་མ་དང་མཉམ་དུ་གྷོལ་སྤོལ་འདུན་ས་དེར་འགྲོ་
ཡི་ཡོད།”
  སིད་རད་ལ་ཊེར་གྱིས་ཅི་ཡང་ཐོས་ཀྱི་མེད་པ་འདྲ། ཁོས་རང་གི་སྐྲ་ལོ་ཡག་པོ་དེ་ཤད་
ཀྱིན་འདུག
  “ང་ཅིས་ཀྱང་མོ་ལ་འཚམས་འདྲི་ཞིག་བྱ་རུ་འགྲོ་དགོས།
  “ཨ། ཅི་བྱེད་དུ།”
  “འུན། ང་ཏོག་ཙམ་ནས་ངེས་པར་འགྲོ་དགོས།”
ཁོས་ཡང་བསྐྱར་སྐྲ་ལོ་ཕྱོགས་གཉིས་སུ་བཤད། ནམ་རྒྱུན་ཡང་དེ་ལྟར་སྐྲ་ཞིག་ཤད་
པར་ཆུ་ཚོད་གཉིས་ཙམ་འགོར་འགྲོ།
  “མོའི་ཕ་མ་གཉིས་ཀ་གཉེན་ཐོར་རྗེས་མོའི་ཨ་མས་ཡང་བསྐྱར་ཆང་རྐྱལ་ཞིག་དང་
གཉེན་བསྒྲིགས།” ངས་མུ་མཐུད་དུ “ཆང་རྐྱལ་དེ་ལུས་པོ་སྐེམ་ཞིང་རིད་པ་ཞིག་ཡིན་ལ་
སྒྱིད་པ་ཧྲིལ་བོར་བ་སྤུས་ཁྱབ་ཡོད། ཁོས་རྟག་པར་དོར་ཐུང་ཞིག་གྱོན་ནས་ཕར་འགྲོ་ཚུར་
འོང་བྱེད། ད་དུང་རླུང་འཕྲིན་ལས་བཏང་བའི་གཏམ་རྒྱུད་ཉན་པ་ལ་ཧ་ཅང་དགའ་བོ་ཡོད་
ཅིང་། ཁོས་ད་དུང་ལྗེན་ལ་འཛེམ་དོགས་སྤུ་ཙམ་ཡང་མི་བྱེད་པར་སྟོད་རྗེན་དུ་ཁང་བར་
སྐོར་བ་རྒྱག་གི
  “འོ། ཡིན་ནམ།” སིད་རད་ལ་ཊེར་གྱིས་དེ་ལྟར་ཟེར། ཆང་རྐྱལ་དེས་ལྗེན་ལའམ་མི་
འཛེམ་པར་སྟོད་རྗེན་དུ་ཁང་བར་སྐོར་བ་རྒྱག་པ་དེར་ཁོ་རང་ཉན་འདོད་སྐྱེས་སོང་། སིད་
རད་ལ་ཊེར་ནི་མ་གཞི་ནས་ཆགས་སྲེད་ཀྱིས་ཀུན་ནས་བརྟས་པའི་ལྟས་ངན་ཞིག་ཡིན།
  “མོའི་ཆུང་དུས་ཀྱི་འཚོ་བ་དངོས་གནས་སྡུག་ཆགས་ཤིག་རེད། ངས་ངོ་མ་བཤད་པ་
ཡིན།”
 ངའི་སྐད་ཆ་དེས་ཁོ་ལ་དགའ་བ་གང་ཡང་སྐྱེད་མ་ནུས། ཆགས་སྲེད་ཀྱི་ཆ་ཤས་ཆེ་ན
མ་གཏོགས་ཁོ་རང་ལ་དགའ་བ་གང་ཡང་སྐྱེད་མི་ནུས།
  “ལྗེན་གྷ་ལ་གྷེར། གནམ་རྒན་མ།” མོའི་སྣང་བརྙན་དེ་ངའི་དྲན་པའི་ངོས་ནས་གཏན་
དུ་ཡལ་མ་ཐུབ། “མ་མཐའ་ཡང་ང་སོང་ནས་མོ་ལ་འཚམས་འདྲི་ཞིག་བྱས་ན་འགྲིག”
  “ལྟས་ངན། དེས་ན་ཁྱོད་ཅི་ལ་མི་འགྲོ་བ་ཡིན།” སིད་རད་ལ་ཊེར་གྱིས་ང་ལ་དེ་ལྟར་ཟེར།
ང་རང་སྒེའུ་ཁུང་གི་འགྲམ་དུ་ཕྱིན། ཡིན་ནའང་སྒེའུ་ཁུང་གི་ཤེལ་སྒོ་ཆུ་རླངས་
ཀྱིས་གཡོགས་པས་ཅི་ཡང་མཐོང་མི་ཐུབ། “ད་ལྟ་ང་ལ་མོས་པ་དེ་མི་འདུག” ངས་དེ་
ལྟར་བཤད། དྲང་མོར་བཤད་ན་ང་ལ་མོར་འཚམས་འདྲི་བྱེད་དུ་འགྲོ་བའི་མོས་པ་མི་
འདུག དོན་དག་དེ་རིགས་ནི་རང་ལ་དགའ་བ་སྤྲོ་བ་ཡོད་དུས་ད་གཟོད་བསྒྲུབ་དགོས་པ་
ཞིག་རེད། “ངས་མོ་རང་ཤིབ་ལི་སློབ་འབྲིང་ན་ཡོད་སྙམ།” ང་གསང་སྤྱོད་དུ་ཕར་འགྲོ་
ཚུར་འགྲོ་བྱས། ང་ལ་ལས་ཀ་གཞན་ཅི་ཡང་མེད། “མོ་འཇོང་སྤོལ་འགྲན་སྡུར་ལ་དགའ་
འམ།” ངས་དེ་ལྟར་དྲིས།
  “དགའ་བ་འདྲ། ངས་གསལ་བོ་མི་ཤེས།”
  “མོས་ཁྱོད་ལ་སྔོན་ཆད་ངེད་གཉིས་ཀས་མཆོང་འགྲིག་དེད་མྱོང་མི་ཟེར་རམ། ཡང་
ན་གཞན་གང་རུང་ཞིག་བཤད་མ་སོང་ངམ།”
“བཤད་མ་སོང་། ལྟས་ངན། ངས་མོ་རང་ངོ་ཤེས་མ་ཐག་ཡིན།” སིད་རད་ལ་ཊེར་
གྱིས་དེ་སྐད་ཟེར། ད་ལྟ་ཁོས་གཞི་ནས་སྐྲ་ལོ་བཤད་ཚར་ཏེ་འཁྲུད་ཆས་ཉ་ར་བྱེད་ཀྱིན་འདུག
 “ཁྱོད་ཀྱིས་ངའི་ཚབ་ཏུ་མོར་འཚམས་འདྲི་ཞིག་བྱ་རོགས། ཆོག་གམ།”
 “ལོས་ཆོག” སིད་རད་ལ་ཊེར་གྱིས་དེ་མུར་ཁས་བླངས། ཡིན་ནའང་ངའི་བསམ་
པར། ཁོས་ཕལ་ཆེར་འཚམས་འདྲི་བྱེད་མི་སྲིད་སྙམ། དྲང་མོར་བཤད་ན་མི་འདི་རིགས་ལ་
ཁྱོད་ཀྱི་ཚབ་ཏུ་གཞན་ལ་འཚམས་འདྲི་བྱེད་དུ་འཇུག་པ་ནི་འགྲུབ་རེ་མེད་པའི་དོན་དག་
ཅིག་ཡིན།
  ཁོ་ཕྱིར་མལ་ཤག་ཏུ་ལོག་སོང་། ང་གཅིག་པུ་གསང་སྤྱོད་དུ་ཅུང་ཙམ་བསྡད་དེ་སེམས་
ལ་ལྗེན་ཞེས་པའི་བུ་མོ་དེ་དྲན། དེའི་རྗེས་སུ་ང་ཡང་ཕྱིར་མལ་ཤག་ཏུ་ལོག་པ་ཡིན།
“ཝེ།” ངས་སིད་རད་ལ་ཊེར་ལ “ཁྱོད་ཀྱིས་ང་པེན་སི་ནས་ཕྱིར་ཕུད་པའི་སྐོར་མོ་
ལ་མ་བཤད་ཨ” ཞེས་བཤད་པར། ཁོས “ལགས་སོ” ཟེར།
  འདི་ནི་སིད་རད་ལ་ཊེར་གྱི་ཡོན་ཏན་ཞིག་ཡིན། ཁོ་ལ་ཤ་བཤད་རྒྱུ་བཤད་མང་པོ་བྱ་
མི་དགོས། ཁོ་དང་ཨག་ལེ་གཉིས་ཁ་ཁ་སོ་སོ་ཡིན། ཨག་ལེ་ཡིས་ངེས་པར་དུ་དོན་དག་ཕྲན་
བུ་ཞིག་ལའང་གཏིང་འདྲི་ཕུགས་འདྲི་བྱ་ངེས།
 སིད་རད་ལ་ཊེར་གྱིས་ངའི་ལྡེམ་སྟོད་ཁྲ་བོ་དེ་གྱོན།
  “ལྟས་ངན། ངའི་ལྭ་དེ་ཆེ་རུ་མ་སྐྱེད་ཨ།” ངས་ལྭ་དེ་ཐེངས་གཉིས་ཙམ་མ་གཏོགས
གྱོན་མ་མྱོང་།
  “ཡ་ཡ་མི་སྐྱེད། ལྟས་ངན། ངའི་ཐ་མག་གང་དུ་བཞག་སོང་།”
  “ཅོག་ཙེའི་སྟེང་ན།” ཁོས་རྒྱུན་པར་རང་གི་དངོས་པོ་གར་བཞག་གང་བཞག་
དྲན་ཀྱི་མི་འདུག “ཁྱོད་ཀྱི་སྐེ་དཀྲིས་ཀྱི་འོག་ཏུ།” ཁོས་ཐ་མག་ཐོག་ལྭའི་ཨམ་ཕྲག་ཏུ་
བཅུག  ངའི་ཐོག་ལྭའི་ཨམ་ཕྲག་ཏུ་བཅུག
ངས་ཤུགས་ཆེན་པོས་ཞྭ་ལྕེ་མདུན་དུ་བསྐོར། སྐད་ཅིག་མ་དེར་ང་ལ་གློ་བུར་དུ་
འཚབ་ཆ་ཞིག་ལང་ཡོང་། ང་རྟག་པར་འདི་ལྟར་འཚབ་ཆ་ལང་གི་ཡོད། “ཁྱོད་ཀྱིས་མོ་
ཁྲིད་ནས་གང་ཞིག་ཏུ་འགྲོ་རྩིས་ཡིན།” ངས་ཁོ་ལ་དེ་ལྟར་དྲིས།
 “ད་དུང་མི་ཤེས། གལ་ཏེ་དུས་ཚོད་ཡོད་ན་ནིག་ཡོར་ལ་འགྲོ་ཡང་སྲིད། ཡིན་ནའང་
མོས་མཚན་མོའི་ཆུ་ཚོད་དགུ་པའི་བར་མ་གཏོགས་དགོངས་པ་ཞུས་མེད་ཟེར། ལྟས་ངན་མ།”
  ང་རང་ཁོའི་སྐད་ཆ་དེར་དགའ་བོ་ཡེ་ནས་མ་བྱུང་། “དེ་ནི་དང་ཐོག་མོས་ཁྱོད་རང་
ཕོ་ཡག་རྫིག་པོ་འདི་ལྟ་བུ་ཞིག་ཡོད་པ་མ་ཤེས་པས་ཡིན་སྲིད། གལ་ཏེ་སྔ་མོ་ནས་ཤེས་ཡོད་
ན་མོས་སང་ཞོགས་ཀྱི་ཆུ་ཚོད་དགུ་པའི་བར་དུ་དགོངས་པ་ཞུ་ངེས།”
  “ལྟས་ངན། ཁྱོད་ཀྱིས་བཤད་པ་ཤིན་ཏུ་བདེན།”" སིད་རད་ལ་ཊེར་གྱིས་དེ་ལྟར་
ལན་བཏབ། ཁོ་ནི་ནམ་ཡང་རང་རློམ་གྱི་ཚོར་བས་ཡོངས་སུ་བརྟས་ཡོད་པས་ཁོང་ཁྲོ་སློང་
རྒྱུའང་ལས་སླ་བོ་ཞིག་གཏན་ནས་མིན། “ཡ་ད་རྩེད་མོ་མ་རྩེ། ང་ལ་རྩོམ་ཡིག་དེ་བྲི་རོགས་
བྱ་དགོས།” ཁོས་དེ་ལྟར་བཤད་རྗེས་ཕྱི་ལོགས་སུ་འགྲོ་གྲབས་བྱས། “དེ་ཧ་ཅང་ཡག་པོ་
ཞིག་མ་འབྲི་ཨ། རང་བཞིན་བརྗོད་པ་ཙམ་ཡིན་ན་ད་འགྲིག་འདུག གོ་སོང་ངམ།”
  ཁོ་ལ་ཨ་ལན་མ་བྱིན། ངས་ཁོ་ལ་ཨ་ལན་སྟེར་མི་འདོད་པས་དོན་དག་གཞན་ཞིག་
བཤད་པ་ཡིན། “ཁྱོད་ཀྱིས་མོ་ལ་མཆོང་འགྲིག་འདེད་དུས་འགྲིག་རྒྱལ་གྱི་རྡེའུ་གྲལ་
མཇུག་ཏུ་འཇོག་གི་ཡོད་དམ་ཞེས་འདྲི་རོགས། "
  “ལགས་སོ། །” སིད་རད་ལ་ཊེར་གྱིས་དེ་ལྟར་ཁས་བླངས་ཀྱང་ཁོས་དེ་ལྟར་མོར་
འདྲི་མི་སྲིད་པ་ངས་ཤེས་ཡོད། “ཝེ། གཟབ་གཟབ་བྱོས།” ལྟས་ངན་དེ་མགྱོགས་པོར་མལ་
ཤག་ལས་ཕྱི་རོལ་ཏུ་བརྒྱུགས་སོང་།
 ཁོ་སོང་རྗེས། ང་སླར་ཡང་རྐུབ་སྟེགས་དེར་ཆུ་ཚོད་ཕྱེད་ཙམ་རིང་གྲག་མེད་འགུལ་
མེད་དུ་བསྡད་པ་ཡིན། ལྗེན་ཁོ་ན་དྲན་གྱིན། སིད་རད་ལ་ཊེར་གྱིས་ལྗེན་དང་དུས་བཏབ་
པའི་སྐོར་ཁོ་ན་དྲན་གྱིན་བསྡད་པ་ཡིན། དྲན་གྱིན་དྲན་གྱིན་ངའི་ཡིད་སེམས་རབ་ཏུ་
འཁྲུགས་བྱུང་། ངས་བཤད་ཟིན་པ་ལྟར། སིད་རད་ལ་ཊེར་ནི་ངོ་མ་ཆགས་སྲེད་ཀྱིས་ཀུན་
ནས་མྱོས་པའི་མི་ཞིག་ཡིན་ཡ།
གློ་བུར་དུ། ཨག་ལེ་སླར་ཡང་ཁྲུས་ཡོལ་ལས་ཚུར་འཛུལ་ཡོང་། སྤྱིར་ན་ང་རང་ཁོ་ལ་
དགའ་བོ་ཡེ་ནས་མེད་ཀྱང་། ད་ལྟ་དེ་ལས་ལྡོག་སྟེ། ཨག་ལེ་མཐོང་བ་དང་ང་སེམས་ཁོང་
རུས་པའི་གཏིང་ནས་དགའ་བྱུང་། ཁོས་ང་རང་ཡིད་སེམས་མི་སྐྱིད་པའི་སྡུག་བསྔལ་གྱི་
ཀློང་ནས་ཕྱིར་བཏོན།
ཁོ་རང་ཧ་ལམ་དགོང་ཟས་ཟ་རག་བར་དུ་ང་དང་ལྷན་དུ་བསྡད། ཁོས་རང་ཉིད་ལ་
པེན་སི་རུ་ཞེ་འཁོན་ཡོད་པའི་མི་རྣམས་རེ་རེ་བཞིན་དུ་བཤད། ཁོས་ད་དུང་བཤད་ཞོར་ལ་
གདོང་གི་སྲིན་ཐོར་འཚིར་ཅི་ཐུབ་བྱེད་ལ། ལག་ཕྱིས་ཤིག་ཀྱང་མི་སྤྱོད། དྲང་མོར་བཤད་ན།
ལྟས་ངན་འདི་ལ་ལག་ཕྱིས་ཤིག་ཁྱོན་ནས་མེད་པ་འདྲ། གང་ལྟར་ཁོས་ལག་ཕྱིས་ཤིག་སྤྱོད་
པ་ངས་ནི་ལར་ནས་མཐོང་མ་མྱོང་།

ལྔ།

 པེན་སི་རུ། གཟའ་སྤེན་པའི་མཚན་མོ་ནམ་ཡིན་ལ་ང་ཚོས་ཟ་མ་སྣ་གཅིག་ཟ་གི་ཡོད།
དེ་ནི་གླང་ཤ་ལེབ་མ་ཞེས་མིང་དུ་གྲགས་པ་དེ་ཡིན། དེ་ནི་རྒས་འཁོགས་ཐུར་མེར་གྱིས་
ཆེད་དུ་བཀོད་སྒྲིག་བྱས་པ་ཞིག་ཡིན་ཞེས་ངས་ཁ་ཚོན་བཅད་ནས་སྨྲ་སྤོབས། གང་ཡིན་
ཞེ་ན། སློབ་མ་ཚོའི་ཕ་མ་དག་རྣམ་ཀུན་གཟའ་ཉི་མའི་ཉིན་སློབ་གྲྭར་ཡོང་གི་ཡོད་སྟབས།
གལ་ཏེ་སློབ་མ་རེ་འགའི་ཨ་མས་རང་གི་ཕྲུ་གུ་ལ་ཁྱོད་རང་ཚོས་མདང་དགོང་ཅི་ཟོས་པ་
ཡིན་ཞེས་དྲིས་ཚེ། ཁོ་ཚོས་དེ་མུར “ནོར་ཤ་ལེབ་མ” ཞེས་བཤད་སྲིད་པས་ཡིན། ཡིན་
ནའང་གླང་ཤ་དེ་ནི་སྐམ་ཞིང་སྲ་བའི་ཤ་རྡོག་རེ་རེ་ཡིན་པས་གྲིས་ཀྱང་མི་ཆོད། ནམ་རྒྱུན་
དེ་དང་ལྷན་དུ་ཟ་བ་ནི་ཞོག་ཉོག་ཡིན་ལ། མངར་ཟས་ནི་སུས་ཀྱང་བཟའ་མི་འདོད་པའི་
ཀུ་ཤུ་ཁོ་ན་ཡིན། ཡིན་ནའང་དམའ་འབྲིང་གི་ཕྲུ་གུ་དེ་ཚོ་དང་ཨག་ལེ་ལྟ་བུས་བཟའ་ངེས།
ཁོ་ཚོས་ཅི་ཡང་བཟའ་བ་འདྲ།
  ཟ་ཁང་ལས་ཕྱིར་ཐོན་དུས་ཁ་བ་སྟུག་པོ་ཞིག་བབས་འདུག་པར་མ་ཟད། ད་དུང་ཡང་
མཚམས་མི་འཆད་པར་འབབ་ཀྱིན་པའི་སྒང་རེད། དེ་ནས་ང་ཚོས་གངས་རྩེད་བརྩེས་པས་
དངོས་གནས་སེམས་པ་སྐྱིད་པོ་བྱུང་སོང་།
   ང་ལ་དོན་དག་གཞན་མེད་པས་མིང་ལ་མར་བྷ་རུ་སརཌ་ཟེར་བ། སྦེ་ག་རུ་ཁག་གི་
གྲོགས་པོ་ཞིག་ཡོད་པ་དེ་དང་ལྷན་དུ་ཨེ་རྗོར་སི་ཐན་གྲོང་རྡལ་ལ་ཧེམ་བག་བཟའ་རུ་འགྲོ་
བར་གྲོས་ཐག་བཅད། གཞན་ད་དུང་དེར་སོང་ན་གློག་བརྙན་སྡུག་ཆགས་ཤིག་ལ་བལྟ་
ཡང་སྲིད། ངས་ཁོ་ལ་ཨག་ལེ་ཁྲིད་ཡོང་ན་ཆོག་གམ་ཞེས་དྲིས་པ་ཡིན། དེ་ལྟར་འདྲི་དོན་
ནི། ནམ་རྒྱུན་གཟའ་སྤེན་པའི་ཉིན་ཧྲིལ་བོར་མལ་ཁང་དུ་བསྡད་ནས་སྲིན་ཐོར་འཚིར་བ་
མ་གཏོགས་ཨག་ལེ་ལ་ལས་ཀ་གཞན་མེད་པས་ཡིན། མར་གྱིས་དེ་མི་འགྲིག་པ་མེད་ཟེར།
ཡིན་ནའང་ཁོ་རང་ཨག་ལེ་ལ་དགའ་བོ་མེད། དེ་ནས་ང་ཚོ་མལ་ཁང་དུ་ཕྱིན་ནས་གྲ་སྒྲིག་
བྱས་པ་ཡིན། ངས་ལྷམ་མམ་ཅི་ཞིག་གྱོན་དུས་སྐད་གསང་མཐོན་པོས་ཨག་ལེ་བོས་ཏེ་གློག་
བརྙན་ལ་བལྟ་རུ་འགྲོ་མིན་དྲིས། ཁྲུས་ཡོལ་ལེབ་མོ་དེའི་ལྟག་རྒྱབ་ནས་ངའི་སྐད་ཆ་དག་
ཨག་ལེ་ཡིས་གསལ་བོར་གོ་ཡོད། ཡིན་ནའང་ཁོས་ང་ལ་དེ་མུར་ལན་མ་བྱིན། ལྟས་ངན་
དེས་དེ་ལྟར་ཁྱེད་ལ་འཕྲལ་མར་ལན་སྟེར་མི་སྲིད། མཇུག་མཐར་ཁོ་ཁྲུས་ཡོལ་ལས་ཚུར་
ཡོང་ནས་ཁྲུས་སྟེགས་སུ་ལངས་བསྡད་དེ། ངེད་གཉིས་མ་གཏོགས་སུ་ཡོད་ཟེར། ཁོས་ནམ་
རྒྱུན་ཡང་དེ་ལྟར་སུ་ཡོད་མེད་ཀྱང་གསལ་བོར་འདྲི་ངེས་ཡིན། གལ་ཏེ་ངེད་ཚོ་གྲུར་བསྡད་
ནས་གནས་གང་ཞིག་ལ་འགྲོ་དགོས་ཚེ། ཁོས་གྲུ་པ་སུ་ཡིན་མིན་ཡང་གསལ་བོར་འདྲི་ཁོ་
ཐག་ཡིན། ངས་མར“བྷ་རུ་སརཌ་ཡོད་ཅེས་བཤད་པར། ཁོས “ལྟས་ངན་དེ། ཡ། ང་ལ་ཅུང་
ཙམ་སྒུགས” ཟེར། ཕར་བལྟས་ཚོད་ལ་ཁོས་ང་ལ་ངོ་སོ་ཆེན་པོ་བྱིན་པའི་བཟོ་ཞིག་འདུག
 ཨག་ལེ་ཕྱིར་མལ་ཁང་དུ་ཕྱིན་ནས་དུས་ཡུན་རིང་བོ་ཞིག་འགོར་སོང་། སྐབས་དེར་
ངས་སྒེའུ་ཁུང་ཕར་དེད་ནས་ཁ་བ་སྤར་མོ་གང་བླངས་ཏེ་ཆངས་པ་བཟོས། དེ་ནས་ཁ་བའི་
ཆངས་བུ་དེ་གང་ཞིག་ཏུ་འཕེན་པ་ལ་མནོ་བསམ་བཏང་བ་ཡིན། ལམ་འགྲམ་དུ་བཞག་
པའི་རླངས་འཁོར་ཞིག་གི་སྟེང་དུ་འཕེན་བསམ་མོད་རླངས་འཁོར་དེ་ཁ་བས་གཡོགས་
འདུག་པས་ཡག་པོ་ཞེ་དྲག་འདུག རླངས་འཁོར་དེའི་སྟེང་དུ་འཕེན་མ་འདོད། དེ་ནས་
མེ་གསོད་ཀྱི་སྒམ་བུ་དེའི་སྟེང་ལ་འཕེན་བསམ་པ་ཡིན། ཡིན་ནའང་སྒམ་དེ་ཡང་ཁ་བས་
གཡོགས་འདུག་པས་མིག་ལ་མཛེས་པོ་ཞིག་འདུག དེའི་སྟེང་དུའང་འཕེན་མ་འདོད།
མཐའ་མཇུག་ཁ་བའི་ཆངས་བུ་དེ་ངས་གང་དུའམ་མ་འཕངས། སྒེའུ་ཁུང་གི་སྒོ་གཏན་
ཞིང་ཆངས་བུ་དེ་བཟུང་ནས་ཁང་བའི་ནང་དུ་ཡར་འགྲོ་མར་འགྲོ་བྱས་པ་ཡིན། དེའི་རྗེས་
སུ་ང་དང་ཨག་ལེ་དང་མར“བྷ་རུ་སརཌ་གསུམ་པོ་སྤྱི་འཁོར་དུ་བུད་པ་ན། ཁ་ལོ་བས་ངའི་
ལག་གི་ཁ་བའི་ཆངས་བུ་དེ་མར་གཡུགས་ཟེར། ངས་ཁོ་ལ་ཆངས་བུ་དེས་མི་སུ་ལའང་མི་
རྒྱག་ཅེས་བཤད་ཀྱང་། ཁོ་རང་ཡིད་ཆེས་ཀྱི་མི་འདུག མི་རྣམས་ཀྱིས་ནམ་ཡང་ཁྱོད་ཀྱི་
སྐད་ཆར་ཡིད་ཆེས་མི་སྲིད།
 ཨག་ལེ་དང་མར“བྷ་རུ་སརཌ་གཉིས་ཀྱིས་ཉིན་དེའི་གློག་བརྙན་ལ་བལྟས་མྱོང་བས་
ངེད་ཚོས་ཧེམ་བག་འགའ་ཉོས་ནས་ཟོས་པ་དང་དེ་ནས་དར་ཅིག་ལ་པིན་སྤོལ་འཕྲུལ་
ཆས་རྩེད་མོ་བརྩེས། དེའི་རྗེས་སུ་ང་ཚོ་སྔར་བཞིན་སྤྱི་འཁོར་ལ་བསྡད་དེ་ཕྱིར་པེན་སི་རུ་
ལོག་པ་ཡིན། གློག་བརྙན་ལ་ལྟ་མ་ཐུབ་པར་ང་ལ་འགྱོད་པ་གང་ཡང་མ་སྐྱེས། དེ་ནི་དགོད་
བྲོའི་གློག་བརྙན་ཞིག་རེད། འཁྲབ་སྟོན་པ་གཙོ་བོའི་མིང་ལ་ཁེར·གྷུ་རན་ཐྲི་ཟེར། གད་
སྙིགས་རང་རེད། ཡང་གཅིག་བཤད་ན་ངས་སྔོན་ཆད་ཀྱང་ཨག་ལེ་དང་མར“བྷ་རུ་སརཌ་
གཉིས་དང་ལྷན་དུ་གློག་བརྙན་ལ་བལྟས་མྱོང་། ཁོ་གཉིས་ཀྱིས་གཏན་ནས་དགོད་མི་བྲོ་བ་
དེ་དག་མཐོང་བས་ཀྱང་འུག་པ་བཞིན་ཧབ་དགོད་བྱེད་པས། ཁོ་གཉིས་དང་ལྷན་དུ་གློག་
བརྙན་ལྟ་བར་ང་དགའ་བོ་ཁྱོན་ནས་མེད།
  ཕྱིར་མལ་ཁང་དུ་སླེབས་དུས་ཆུ་ཚོད་དགུ་དང་སྐར་མ་བཅོ་ལྔ་ཙམ་རེད། མར་བྷ་
རུ་སརཌ་ཡིས་ཏག་སེ་རྩེ་བའི་མི་འགའ་འཚོལ་ཕྱིར་ཡར་རྒྱུག་མར་རྒྱུག་བྱེད་ཀྱིན་འདུག
ལྟས་ངན་དེ་ཏག་སེ་ལ་དབྱིངས་འདྲ་ཞིག་ཞུགས་འདུག ཨག་ལེ་ཡང་བསྐྱར་ངའི་གམ་
དུ་ཡོང་ནས་ཕྱིར་མ་སོང་། ཡིན་ནའང་ད་ཐེངས་ཁོ་རང་སིད་རད་ལ་ཊེར་གྱི་རྐུབ་སྟེགས་
ཀྱི་ལག་སྐྱོར་སྟེང་དུ་མ་བསྡད་པར། ངའི་མལ་ཁྲིའི་སྟེང་ནས་ཁ་སྦུབ་ཏུ་ཉལ་ཏེ་གདོང་གི་
སྲིན་ཐོར་འཚིར་གྱིན་སྤྲོ་བ་ཏིལ་ཙམ་མི་སྟེར་བའི་ཁ་བརྡ་འདྲ་ཞིག་བྱས། ངས་ཁོ་ལ་ཕྱིར་
རང་གི་གནས་སུ་ལོག་ཅེས་པའི་བརྡ་ཐེངས་དགུར་བསྟན་ཀྱང་ཁོ་ཡེ་ནས་ཕྱིར་མ་སོང་།
ཁོས་སྔར་བཞིན་ང་ལ་སྤྲོ་བ་ཏིལ་ཙམ་ཡང་མེད་པའི་ཁ་བརྡ་དེའི་འཕྲོ་བསྐྱངས། དེ་ནི་ན་
ནིང་དབྱར་ཁར་ཁོས་བུ་མོ་ཞིག་ལ་ལས་པའི་སྐོར་རེད། ཁ་བརྡ་དེ་ཁོས་ང་ལ་ཐེངས་བརྒྱ་
ལ་བཤད་མྱོང་། སྐབས་རེར་ཁོས་མ་སྤུན་གྱི་གཅེན་པོའི་རླངས་འཁོར་ནང་ལས་པ་ཡིན་
ཟེར། ཡང་སྐབས་རེར་མཚོ་འགྲམ་གྱི་ཤིང་ཟམ་འོག་ཏུ་ལས་པ་ཡིན་ཟེར། གང་ལྟར་ཁོས་
བཤད་པ་ཐམས་ཅད་པོ་མགོ་རྔ་མི་མཚུངས་པའི་ཁྱི་ལབ་རྐྱང་རྐྱང་ཡིན། ངའི་བསམ་པར་
ལྟས་ངན་འདི་བུ་མོ་ཞིག་ལ་རེག་མ་མྱོང་ཁོ་ཐག་ཡིན་སྙམ་གྱིན་ཡོད། མཇུག་མཐར་ཁོ་
ལ་ངས་སིད་རད་ལ་ཊེར་ལ་རྩོམ་གོག་ཅིག་བྲི་དགོས་པའི་སྐོར་གསལ་བོར་བཤད་པ་ཡིན།
དེའི་རྗེས་སུ་ལྟས་ངན་དེ་འཐད་ལ་མི་འཐད་པའི་ངང་ཕྱིར་ལོག་སོང་། ཁོ་སོང་རྗེས་ངས་
ཉལ་ལྭའི་སྟེང་ལ་ཁྲུས་ལྭ་གོན། ཞྭ་མོ་དམར་པོ་མགོ་ལ་གྱོན་ནས་རྩོམ་ཡིག་དེ་འབྲི་མགོ་
བརྩམས་པ་ཡིན།
  ཡིན་ནའང་ངས་དངོས་གནས་ཁང་མིག་ཅིག་གམ་ཁང་བ་སོགས་གང་ཡང་དྲན་
གྱི་མི་འདུག སིད་རད་ལ་ཊེར་གྱིས་ངེས་པར་དུ་ཁང་བ་དང་འབྲེལ་བ་ཅི་ཞིག་བྲི་དགོས་
ཟེར། དྲང་མོར་བཤད་ན་ང་རང་ཁང་བ་སོགས་འབྲི་བ་ལ་མོས་པ་ཏིལ་འབྲུ་ཙམ་ཡང་མེད།
དེའི་རྗེས་སུ་ངས་ནུ་བོ་ཨ་ལིའེ་ཡི་འཇོང་སྤོལ་ལག་ཤུབས་འབྲི་བར་ཐག་བཅད་པ་ཡིན།
ཨ་ལིའེ་ཡི་འཇོང་སྤོལ་ལག་ཤུབས་དེ་འབྲི་རིན་ཡོད་པ་ཞིག་ཡིན། དེ་ཡང་། ཨ་ལིའེ་ལ་
གཡོན་ལག་ཏུ་གྱོན་རྒྱུའི་འཇོང་སྤོལ་ལག་ཤུབས་ཤིག་ཡོད། ཁོ་མ་གཞི་ནས་གཡོན་ལག་
ཅིག་ཡིན། ངས་ལག་ཤུབས་འདི་འབྲི་བའི་རྒྱུ་མཚན་ནི། ལག་ཤུབས་དེའི་ཕྱི་ནང་ཡོངས་
སུ་སྣག་ཚ་ལྗང་གུས་སྙན་ངག་བྲིས་ཡོད། ཁོས་དེ་ལྟར་འབྲི་དོན་ནི་ཁོ་རང་འཇོང་སྤོལ་ར་
བའི་ཕྱི་རུ་རང་དགར་སྡོད་དུས་སྙན་ངག་དེ་དག་ཀློག་བདེ་བའི་ཆེད་དུ་རེད། ཡིན་ནའང་
ཁོ་ལ་ཁྲག་རིལ་དཀར་པོའི་ནད་བྱུང་བས་ཚེ་མ་ཟིན། དེ་ནིལོའི་1946ཟླ7པའི་18ཚེསཉིན་
ཡིན། དེ་དུས་ང་ཚོས་མེན་མངའ་སྡེ་རུ་གནས་བཅས་ཡོད། ཁྱོད་རང་ཡང་ཁོ་ལ་དགའ་
ངེས་ཡིན། ཁོ་ང་ལས་ལོ་གཉིས་ཀྱིས་ཆུང་ཡང་ང་ལས་ལྡབ་འགྱུར་གྱིས་སྤྱང་བོ་གྲུང་བོ་ཡོད།
ཁོའི་རྒན་ལགས་ཀྱིས་ངའི་ཨ་མ་ལགས་ལ་འཕྲིན་ཡིག་ཅིག་སྤྲིངས་པར། འཛིན་གྲྭའི་ནང་
དུ་ཨ་ལིའེ་ལྟ་བུ་ཡོད་པ་ནི་ཁོ་ཚོའི་བསོད་ནམས་ཡིན་ཟེར། ངས་ཁྱི་ལབ་རྒྱག་པ་མིན། ཁོ་
ཚོས་དངོས་གནས་དེ་ལྟར་བསམ་གྱིན་འདུག ཁོ་སྤྱང་གྲུང་འཛོམས་པ་ཙམ་མ་ཡིན་པར།
གཤིས་རྒྱུད་ཀྱང་ཤིན་ཏུ་འཇམ་པོ་ཡོད་ལ་ཁོང་ཁྲོ་ཟེར་བ་གཏན་ནས་མེད་ཅེས་བཤད་ཆོག
ཁ་ཅིག་གིས་སྐྲ་ལོ་དམར་པོ་སྐྱེས་པ་དག་ཁྲོ་སྐྱེན་པ་ཡོད་ཟེར་ཡང་ཁོ་དེ་འདྲ་ཞིག་ཡེ་ནས་
མིན། ཁོའི་སྐྲ་ལོའི་ཁ་དོག་དམར་པོ་ཡིན། ཁྱོད་ལ་ཁོའི་སྐྲ་ལོའི་ཁ་དོག་དམར་པོ་ཡིན་པའི་
ཚད་ག་འདྲ་ཡིན་མིན་གསལ་བོར་བཤད་ན། དེ་ཡང་ངས་ལོ་བཅུ་པ་ཙམ་ནས་གྷོལ་སྤོལ་
འཕེན་པའི་མགོ་བརྩམས་པ་ཡིན། ང་རང་ལོ་བཅུ་གཉིས་ལ་སླེབས་པའི་དབྱར་ཁ་ཞིག་
ལ། སྤོ་ལོ་འཕེན་གྲབས་བྱེད་པའི་སྐད་ཅིག་མ་དེ་ལ། ངའི་སྣང་ངོར་ང་རང་ཁ་ཕྱིར་འཁོར་
ན་ལྟག་རྒྱབ་ཏུ་སྡོད་པའི་ནུ་བོ་ཨ་ལིའེ་མཐོང་ཐུབ་སྙམ་པ་ཞིག་ཤར། ཏག་ཏག་དེ་འདྲ་ཡིན།
དེ་དུས་ཁོ་གྷོལ་སྤོལ་ར་བའི་ཕྱི་ན་ལྕགས་རྟར་བཞོན་ཏེ་ང་དང་རྒྱང་ཐག་ཅུང་རིང་བའི་ས་
ན་ང་ལ་བལྟས་ནས་བསྡད་ཡོད། དེ་དུས་ཁོའི་སྐྲ་ལོ་དམར་པོ་དེ་དམར་པོ་དམར་རྐྱང་འདྲ་
ཞིག་རེད། དངོས་གནས་དེ་འདྲ་ཞིག་རེད། ནམ་རྒྱུན་ཟ་མ་ཟ་དུས་ཁོས་དགོད་བྲོ་བའི་དོན་
དག་གང་རུང་ཞིག་དྲན་པའི་མོད་ལ། རང་གཅིག་པུ་བགད་ནས་རྐུབ་སྟེགས་ལས་རིལ་
སྙམ་བྱེད། ལོ་བཅུ་གསུམ་སྟེང་། ཕ་མ་གཉིས་ཀྱིས་ང་ཁྲིད་ནས་སེམས་ཁམས་ལ་བརྟག་
དཔྱད་བྱེད་པར་སོང་། དེ་ནི་ཏག་ཏག་ངས་འཁོར་ཁང་གྱི་ཤེལ་སྒོ་ཐམས་ཅད་བཅག་པས་
ཡིན། དོན་དེར་ང་ལ་འཁང་ར་གང་ཡང་མེད། དངོས་གནས་ཡིན། སྤུན་ཆུང་མ་འཚམས་
པའི་མཚན་མོ་དེར་ང་འཁོར་ཁང་དུ་ཉལ་བསྡད་པ་ཡིན། ནུབ་དེར་ངས་ཁུ་ཚུར་གྱིས་
འཁོར་ཁང་ཤེལ་སྒོ་ཐམས་ཅད་བཅག་པ་ཡིན། སྐབས་དེར་ངས་ད་དུང་ལོ་དེར་ང་ཚོ་ཡུལ་
སྐོར་ལ་འགྲོ་སྤྱད་རླངས་འཁོར་དེའི་ཤེལ་སྒོའང་གཅག་བསམ་མོད་ངའི་ལག་པ་ཁྲག་གིས་
སྦགས་པས་གཅོག་མ་ནུས། ད་ལྟ་བསམས་ན་དེ་ནི་གླེན་རྟགས་ཤིག་ཡིན་མོད། ཉིན་དེར་
ངས་རང་གིས་ཅི་བྱས་ཚད་གསལ་བོར་དྲན་གྱིན་མི་འདུག ཕངས་པ་ཞིག་ལ་ཁྱོད་ཀྱིས་
ངའི་སྤུན་ཆུང་དེ་ངོ་མི་ཤེས། ད་ལྟའང་གནམ་ངོ་རུབ་པའམ་ཡང་ན་ཆར་བ་བབས་ཚེ་ངའི་
ལག་པ་ལ་རྒྱུན་པར་ན་ཟུག་སྐྱེ་ཡི་འདུག་ལ། ད་ལྟའང་ད་དུང་ཁུ་ཚུར་འཆང་ནུས་ཀྱིན་
མི་འདུག གང་ལྟར་མ་འོངས་པར་ང་ཕྱི་ནད་སྨན་པའམ་ཡང་ན་ཨོག་ལེན་དཀྲོལ་མཁན་
ཞིག་ཏུ་མི་འགྱུར་ཐག་ཆོད་ཡིན་པས། དེའི་སྐོར་ལ་ངས་སེམས་ཁྲལ་བྱེད་ཀྱི་མེད།
   མཇུག་མཐར་ངས་སིད་རད་ལ་ཊེར་ལ་ཨ་ལིའེ་ཡི་འཇོང་སྤོལ་ལག་ཤུབས་སྐོར་གྱི་
རྩོམ་གོག་ཅིག་འབྲི་བར་ཐག་བཅད་པ་ཡིན། ཁོའི་ལག་ཤུབས་དེ་ངའི་སྒམ་དུ་བཅུག་ཡོད།
ངས་ལག་ཤུབས་དེ་བཏོན་ནས་སྙན་ངག་འགའ་བཤུ་འབྲི་བྱས་པ་ཡིན། ངས་རྩོམ་གོག་
དེར་ཨ་ལིའེ་ཡི་མིང་བརྗེས་པ་ཡིན། དེ་ལྟར་བྱས་ཚེ་གཞན་གྱིས་ངའི་ནུ་བོ་ཡིན་པ་ཧ་གོ་
མི་སྲིད་པས་ཡིན་ལ། ངས་མ་གཞི་ནས་ལག་ཤུབས་འདི་དངོས་གནས་བྲི་སྙིང་འདོད་པས་
ཀྱང་ཡིན། ངས་ཆུ་ཚོད་གཅིག་ཙམ་སྤྱད་དེ་རྩོམ་གོག་དེ་བྲིས། ངའི་ཡིག་གཏགས་འཕྲུལ་
ཆས་སྡོད་ཤག་འོག་མར་སྡོད་པའི་གྲོགས་པོ་ཞིག་ལ་གཡར་ཟིན་པས། ངས་སིད་རད་ལ་
ཊེར་གྱི་ཡིག་གཏགས་འཕྲུལ་ཆས་ཆག་རོ་དེ་མི་སྤྱོད་རང་སྤྱོད་དུ་གྱུར།
   རྩོམ་གོག་དེ་བྲིས་ཚར་དུས་ཕལ་ཆེར་མཚན་མོའི་ཆུ་ཚོད་བཅུ་པར་སླེབས་ཡོད་ངེས།
ཡིན་ནའང་ང་ལ་ཐང་ཆད་པའི་ཚོར་བ་གང་ཡང་མ་བྱུང་། ངས་ཕྱི་རོལ་ཏུ་བལྟས་པ་ན་ཁ་
བ་འབབ་མཚམས་ཆད་འདུག ཕྱི་རོལ་ཏུ་རླངས་འཁོར་ཞིག་སྦར་དུ་འཇུག་མ་ནུས་པའི་སྒྲ་
ཞིག་ཀྱང་གྲག་འོང་གིན་འདུག་ལ། གཞན་ད་དུང་ཨག་ལེ་ཡི་སྔུར་སྒྲ་དེའང་ཁྲུས་ཡོལ་གྱི་
ཕ་རོལ་ན་གྲག་གིན་འདུག སྡུར་སྒྲ་དེ་ནི་དེ་འདྲའི་གསལ་བ་ལ་ཨང་། ཁོ་ལ་ཡ་མའི་ནད་
ཡོད་པས་སྣ་ཁུང་ལས་དབུགས་ལེན་ཁག་པོ་ཡོད་པ་འདྲ། ལྟས་ངན་འདི་ནི་ངན་པ་དགུ་
འཛོམས་ཤིག་སྟེ། སྣ་ལ་ཡ་མ། ཁ་ལ་ཁ་རུལ། གདོང་ལ་སྲིན་ཐོར། སོ་ལ་སྦལ་སྣབས། སེན་
མོར་དྲེག་པ། ཁྱི་མོའི་ཁྱི་ཕྲུག་འདྲ་བ་དེ་མཐོང་བའི་མོད། ཁྱོད་ལ་ཅི་འདི་མེད་པར་གདུང་
སེམས་ཤིག་སྐྱེ་འོང་།

དྲུག

  དོན་དག་ལ་ལ་ཞིག་ཕྱིར་དྲན་བྱེད་ཁག་པོ་རེད། ངས་སིད་རད་ལ་ཊེར་ཆུ་ཚོད་ག་
ཚོད་དུ་ཕྱིར་མལ་ཤག་ཏུ་ལོག་པའི་སྐོར་ལ་བསམ་བློ་བཏང་ཡང་། ལྟས་ངན་དེའི་གོམ་སྒྲ་
མལ་ཁང་གི་བར་ཁྱམས་ནས་ཐྲིག་ཐྲིག་གྲག་འོང་བའི་དུས་དེར་རང་གིས་ཡང་སྙིང་ཅི་
ཞིག་བྱེད་ཀྱིན་པ་དྲན་སོས་མ་སོང་། དེ་དུས་ང་སྒེའུ་ཁུང་ཕྱི་རོལ་གྱི་ཅི་ཞིག་ལ་ཅེར་ནས་
བསྡད་ཡོད་དམ། དངོས་གནས་དྲན་སོས་ཀྱིན་མི་འདུག མཚན་མོ་དེ་ངས་སེམས་ཁྲལ་ཁོ་
ནས་བསྐྱལ་པ་ཡིན། སེམས་ཁྲལ་བྱེད་དུས་གསང་སྤྱོད་དུ་འགྲོ་དགོས་བྱུང་ཡང་འགྲོ་སྙིང་
ཡེ་ནས་མི་བྲོ། རྒྱུ་མཚན་ནི་གསང་སྤྱོད་དུ་སོང་ན་ངའི་སེམས་ཁྲལ་གྱི་རྒྱུན་བཅད་འགྲོ་
བས་ཡིན། སིད་རད་ལ་ཊེར་ཞེས་པའི་ལྟས་ངན་དེ་མི་ཅི་འདྲ་ཞིག་ཡིན་པ་ཁྱོད་ཀྱིས་ཀྱང་
མཁྱེན་གསལ་ཡིན་པས། སེམས་ཁྲལ་མི་བྱེད་རང་བྱེད་རེད། ང་རང་ཐེངས་གཉིས་ལ་ལྟས་
ངན་དེ་དང་ལྷན་དུ་བུ་མོ་ཚོར་ཐུག་འཕྲད་ལ་ཕྱིན་མྱོང་བས། ཁོ་མི་ག་འདྲ་ཞིག་ཡིན་པ་
གསལ་བོར་ཤེས། མི་ཁྲེལ་མེད་གདུག་རྩུབ་ཅན་ཞིག་ཡིན།
   ངེད་ཚོའི་མལ་ཁང་བར་ཁྱམས་ཀྱི་མཐིལ་གཅལ་ལ་འགྱིག་གདན་ཞིག་བཏིང་ཡོད་
པས། གོམ་སྒྲ་ནི་ཉེ་རྒྱང་གང་ཡིན་གསལ་བོར་ཐོས་མོད། ལྟས་ངན། མཚན་མོ་དེར་ཁོ་
ཁྱིམ་དུ་འཛུལ་དུས་རང་ཉིད་ཡང་སྙིང་གང་ཞིག་ཏུ་བསྡད་ཡོད་པའང་དྲན་གྱི་མི་འདུག
དངོས་གནས་དྲན་གྱི་མི་འདུག
    ཁོ་ཁང་བ་ནང་དུ་འཛུལ་དུས་ཕྱི་རོལ་ཤིན་ཏུ་གྲང་མོ་འདུག་ཅེས་འཁང་ར་བྱེད་ཀྱིན་
འདུག དེ་ནས་ཁོས “མི་འདི་ཚོ་གང་ཞིག་ལ་བུད་སོང་། ལྟས་ངན། ང་ཚོའི་མལ་ཁང་འདི་
པུར་ཁང་ཞིག་དང་ཁྱད་མི་འདུག” ཟེར། ངས་ཁོ་ལ་ཁ་ཡ་བྱེད་འདོད་ཡེ་ནས་མེད། ལྟས་ངན།
དེ་རིང་གཟའ་སྤེན་པ་མིན་ནམ། སློབ་གྲོགས་ཚོ་རང་ཁྱིམ་དུ་སོང་བ་མིན་ཚེ་ཕྱི་རོལ་ཏུ་སོང་
བ་ཁོས་ཅི་ལ་མི་ཤེས། དེ་ནས་ཁོས་ལྭ་བ་འཕུད་མགོ་བརྩམས། ལྟས་ངན་དེས་ལྗེན་གྱི་སྐོར་ལ་
སྐད་ཆ་ཚིག་གཅིག་ཀྱང་མི་སྨྲ། ངས་ཀྱང་ཅི་ཡང་མ་བཤད་པར་ཁོ་ལ་ཅེར་བསྡད་པ་ཡིན། དེ་
ནས་ལྭ་བ་གཡར་བར་ཐུགས་རྗེ་ཆེ་ཟེར་ཞོར་ངའི་ལྭ་བ་རྩིག་སྒམ་ནང་བཀལ།
  དེ་ནས་གོང་དཀྲིས་འགྲོལ་དུས་ང་ལ་ཁོའི་རྩོམ་ཡིག་དེ་བྲིས་མིན་སྐོར་སྐད་ཆ་དྲིས།
ངས་ཁོའི་མལ་ཁྲི་རྙིང་གོག་དེའི་སྟེང་ལ་བཞག་ཡོད་ཅེས་བཤད། ཁོ་གནས་གཅིག་ཏུ་
འགྲེང་སྟེ་རྩོམ་ཡིག་ལ་བལྟས། ད་དུང་ལག་པས་རང་གི་བྲང་དང་ལྟོ་བར་བྱིལ་བྱིལ་བྱེད།
ལྟས་ངན་འདིས་ནམ་རྒྱུན་ཡང་དེ་ལྟར་ཅི་ཞིག་ཡིན་མདོག་ཁ་པོས་རང་གི་བྲང་དང་ལྟོ་
བར་ཕུར་ཕུར་བྱེད།
  གློ་བུར་དུ “དཔེ་སྲིད་དམ། ཧོལ་ཌེན། ཁྱོད་ཀྱིས་བྲིས་པ་ནི་འཇོང་སྤོལ་གི་ལག
ཤུབས་རྙིང་གོག་ཅིག་མིན་ནམ" ཟེར།
  “ཡིན་ཡ། ཅི་རེད།” ངས་ཅུང་མ་རངས་པའི་ངང་ལ།
  “ལྟས་ངན། ངས་ཁྱོད་ལ་ཁང་བའམ་ཁང་མིག་གང་རུང་ཞིག་བྲི་དགོས་ཞེས་བཤད་
པ་མིན་ནམ།”
  “ཁྱོད་ཀྱིས་རང་བཞིན་བརྗོད་པའི་རྩོམ་ཞིག་ཕྲིས་ཟེར་བ་མིན་ནམ། ལྟས་ངན།
འཇོང་སྤོལ་ལག་ཤུབས་བྲིས་ན་མི་འགྲིག་པ་ཅི་ཡོད།”
  “ལྟས་ངན།” ཁོ་རང་དངོས་གནས་ཁོང་ཁྲོ་ལངས་སོང “ཁྱོད་ཀྱིས་རྟག་པར་
འདི་ལྟར་ལས་ཀ་ལྡོག་པ་ལྡོག་རྐྱང་བྱེད། ཁྱོད་སློབ་གྲྭ་ནས་ཕྱིར་ཕུད་པར་ཡང་ཁག་མི་
འདུག” ཁོས་ང་ལ “ལྟས་ངན་ཁྱོད་ཀྱིས་དོན་དག་གང་བསྒྲུབས་ཀྱང་། གཞན་གྱིས་བཤད་
པ་ནང་བཞིན་སྒྲུབ་མི་སྲིད། ཁྱོད་དངོས་གནས་དེ་འདྲ་རེད།”
  “མི་དགོས་ན་ཕྱིར་ང་ལ་སྤྲོད།” ངས་དེ་ལྟར་བཤད་རྗེས་ཕར་སོང་ནས་ཁོའི་ལག་གི་
རྩོམ་གོག་དེ་བླངས་ནས་ཐེར་ཚལ་སྦར་ཚལ་བྱས།
  “ཁྱོད་ཀྱིས་དེ་གཤགས་ནས་ཅི་བྱེད།” ཁོས་ང་ལ་དེ་སྐད་ཟེར།
ངས་ཁ་ཡ་ཙམ་ཡང་མ་བྱས་པར་ཤོག་ཧྲུལ་སྙིགས་ཟོམ་དུ་འཕངས་རྗེས་ཕྱིར་མལ་
ཁྲིའི་སྟེང་ལ་བུད་པ་ཡིན། དེ་ནས་ཡུན་རིང་ཞིག་ལ་ངེད་གཉིས་ཀས་ཅི་ཡང་མ་བཤད།
ཁོས་ལྭ་བ་ཆ་ཚང་ཕུད་ནས་དོར་ཐུང་མ་གཏོགས་གྱོན་མི་འདུག ངས་མལ་ཁྲིའི་སྟེང་དུ་
ཐ་མག་ཅིག་ལ་མེ་བསྒོས། སློབ་གྲྭའི་ཐག་བཅད་ལྟར་ན་མལ་ཁང་དུ་ཐ་མག་འཐེན་མི་
ཆོག་ཀྱང་ངས་བསམ་བཞིན་དུ་སིད་རད་ལ་ཊེར་ལ་སྙད་བརྐོ་ཆེད་ཤུགས་ཀྱིས་རྔུབ་པ་ཡིན།
སྒྲིགས་འགལ་གྱི་བྱ་བར་ཁོ་དགའ་བོ་ཡེ་མེད་ལ་མལ་ཁང་དུའང་ཐ་མག་རྐང་གཅིག་མི་
འཐེན། ང་གཅིག་པུས་འཐེན་གྱིན་ཡོད།
ཁོས་སྔར་བཞིན་ལྗེན་གྱི་སྐོར་ཁ་བརྡ་ཚིག་གཅིག་ཀྱང་མ་བྱས་པས་ངས་ཁོ་ལ “མོས་
ཆུ་ཚོད་དགུ་པའི་བར་དུ་མ་གཏོགས་དགོངས་པ་ཞུས་མེད་ཚེ། ལྟས་ངན། འགྱངས་སོང་བ་
མིན་ནམ།”
སྐབས་དེར་ཁོས་ཏག་ཏག་རྐང་པའི་སེན་མོ་འདྲ་བཞིན་འདུག “སྐར་མ་འགའ་ལས་
འགོར་མེད།” ཁོས “གཟའ་མཇུག་ལ་ཆུ་ཚོད་དགུ་པ་བར་དུ་མ་གཏོགས་དགོངས་པ་མི་
ཞུ་བ་ནི། དངོས་གནས་གླེན་རྟགས་རེད་ཡ།” ཁོས་དེ་ཟེར་བར་ང་འཚིག་པ་ཟོས།
   “ཁྱོད་གཉིས་ནིག་ཡོར་ལ་སོང་ངམ།”
   “ནིག་ཡོར་ལ་འགྲོ་ཁོམ་ཞིག་གང་ན་ཡོད། མོས་ཆུ་ཚོད་དགུ་པའི་བར་དུ་མ་གཏོགས་
དགོངས་པ་ཞུས་མི་འདུག ལྟས་ངན།"
  “འོ།”
 ཁོས་མགོ་བོ་དགྱེ་ནས་ང་ལ “ཝེ། ཁྱོད་གསང་སྤྱོད་དུ་ཐ་མག་འཐེན་པར་སོང་ན་མི་
ཆོག་གམ། ལྟས་ངན་ཁྱོད་སློབ་གྲྭ་ནས་རྒྱང་འཕུད་བཏང་ཡང་། ང་རང་ད་དུང་མཐར་ཕྱིན་
རག་བར་དུ་འདུག་དགོས།”
ངས་ཁོ་ལ་ཁ་ཡ་ཙམ་ཡང་མ་བྱས། མལ་ཁྲིའི་སྟེང་ནས་ཁ་ཚུར་འཁོར་ཏེ་ཁོས་རྐང་
པའི་སེན་མོ་འདྲ་བར་ལྟ་ཞོར་དུ་ཐ་མག་རྔུབ་ཐུབ་ཐུབ་བྱས། སློབ་གྲྭ་འདི་ནི་ཅི་ཞིག་ཡིན་
ནམ། ངས་རྟག་པར་གཞན་གྱིས་རྐང་པའི་སེན་མོ་འདྲ་བའམ་ཡང་ན་སྲིན་ཐོར་འཚིར་བ་
ཁོ་ནར་བལྟ་དགོས་པ་འདི་ཅི་ཡིན།
  “ཁྱོད་ཀྱིས་ངའི་ཚབ་ཏུ་མོར་འཚམས་འདྲི་ཞིག་བྱས་སམ།”
  “བྱས་པ་ཡིན།” ཁོས་དེ་ལྟར་ཟེར། ལྟས་ངན་འདིས་དེ་ལྟར་བྱས་མེད་པ་ངས་གསལ་
བོར་ཤེས།
  “མོས་ཅི་ཟེར།” ངས་ཁོ་ལ “ཁྱོད་ཀྱིས་མོར་མཆོང་འགྲིག་འདེད་དུས་འགྲིག་རྒྱལ་
གྱི་རྡེའུ་གྲལ་མཇུག་ཏུ་འཇོག་གི་ཡོད་མེད་དྲིས་སམ།”
  “མ་དྲིས། དེ་ངས་མ་དྲིས། ལྟས་ངན། ཁྱོད་ཀྱིས་ངེད་གཉིས་ཀས་ཞག་གང་བོར་
མཆོང་འགྲིག་འདེད་ཀྱི་རེད་སྙམ་པ་ཡིན་ནམ།”
 དེ་ནས་ངས་ཡང་བསྐྱར་ཁོ་ལ་ཁ་ཡ་མ་བྱས། གནམ་རྒན་མ། ང་དངོས་གནས་ཁོའི་
སྟེང་ལ་ཞེ་སྡང་ལང་ཡོང་།
   “ཁྱོད་གཉིས་ནིག་ཡོར་ལ་མ་སོང་ན་གང་དུ་སོང་བ་ཡིན།” ཅུང་ཙམ་འགོར་རྗེས་
ཡང་ཁོ་ལ་དེ་ལྟར་དྲིས། ངས་དངོས་གནས་རང་གི་ཞེ་སྡང་དེ་མི་ནོན་པ་འདྲ། ཨ་ཙི། ངའི་
སྣང་ངོར་དོན་དག་ཅི་ཞིག་འབྱུང་སྲིད་པའི་ཚོར་བ་ཞིག་སྐྱེས།
  ཁོས་རྐང་པའི་སེན་མོ་དྲས་ཚར་བ་དང་མལ་ཁྲི་ལས་སར་བབས། ལྟས་ངན་དེས་དོར་
ཐུང་མ་གཏོགས་ཅི་ཡང་གྱོན་མི་འདུག དེ་ནས་ཁོ་ངའི་མལ་ཁྲིའི་འགྲམ་དུ་ཡོང་ནས་ངའི་
ཕྲག་པར་ཁུ་ཚུར་གྱིས་ཐེངས་འགར་གཞུས་ནས་རྩེད་མོ་བརྩེས། “ད་རེད།” ངས་ཁོ་
ལ “ཁྱོད་གཉིས་ནིག་ཡོར་ལ་མ་སོང་ན་ད་གང་ཞིག་ཏུ་སོང་།”
   “གང་ལའང་མ་སོང་། རླངས་འཁོར་ཆག་པོ་དེའི་ནང་དུ་བསྡད་པ་ཡིན།” ཁོས་
སྔར་ལྟར་དུ་ལག་ཡང་མོས་ངའི་ཕྲག་པར་ལན་འགའ་གཞུས།
   “ད་རེད། སུའི་རླངས་འཁོར།”
   “ཨེད་བྷན་ཀི་སི་ཡི་རླངས་འཁོར།”
 ཨེད་བྷན་ཀི་སི་ནི་པེན་སིའི་སྤོ་ལོ་རུ་ཁག་གི་ལུས་རྩལ་དགེ་རྒན་ཡིན། སིད་རད་ལ་
ཊེར་ནི་ཁོ་ཚོའི་རུ་ཁག་ནང་གི་སྤོ་ལོ་རྒྱག་མཁན་རྩེ་གྲ་ཞིག་ཡིན་པས་རྒན་ཨེད་བྷན་ཀི་
སི་དང་ཤིན་ཏུ་འདྲིས། དེའི་སྟབས་ཀྱིས་ཨེད་བྷན་ཀི་སི་ཡིས་ནམ་རྒྱུན་སིད་རད་ལ་ཊེར་
ལ་རླངས་འཁོར་གཡར་གྱི་ཡོད། སྤྱིར་ན་སློབ་གྲྭའི་གཏན་ཁེལ་ནི་དགེ་རྒན་གྱིས་སློབ་མར་
རླངས་འཁོར་གཡར་མི་ཆོག་མོད། ལུས་རྩལ་དགེ་རྒན་ཚོས་དེ་ལ་ཁ་ཡ་གཏན་ནས་མི་བྱེད།
ང་བསྡད་མྱོང་བའི་སློབ་གྲྭ་གཞན་དག་ཏུའང་དེ་འདྲ་རང་རེད།
སིད་རད་ལ་ཊེར་གྱིས་ཁ་ནང་དུ་སོ་འཁྲུད་བཟུང་སྟེ་ངའི་གམ་དུ་འགྲེང་འདུག “ཁྱོད་
ཀྱིས་ཅི་ཞིག་བྱས་པ་ཡིན།” ངས་ཁོ་ལ “ཨེད་བྷན་ཀི་སི་ཡི་རླངས་འཁོར་ཆག་པོ་དེའི་
ནང་དུ་ཁྱོད་ཀྱིས་མོ་ལ་ཅི་བྱས་པ་ཡིན” དེ་ལྟར་དྲིས། སྐབས་དེར་ངའི་སྐད་ངག་ཅུང་ཙམ་
འདར་གྱིན་ཡོད་པ་འདྲ།
  “ཅི་ཟེར། ངས་འདག་རྫས་འདིས་ཁྱོད་ཀྱི་ཁ་སྣ་བཀྲུ་དགོས་པ་མིན་ནམ།”
  “ཁྱོད་ཀྱིས་མོ་ལ་ཅི་བྱས་པ་ཡིན།"
  “རོགས་གཅེས། དེ་ནི་གསང་བ་ཞིག་ཡིན།”
   དེའི་རྗེས་སུ་དོན་དག་ཅི་བྱུང་སོང་བ་ངས་ངོ་མ་དྲན་སོས་ཀྱིན་མི་འདུག ངས་དྲན་
ཡོང་བ་ནི། ང་རང་མལ་ཁྲིའི་སྟེང་ནས་མར་བབས་ཏེ་གསང་སྤྱོད་དུ་སོང་བ་དེ་ཡིན། འགྲོ་
ཁ་མར་ངས་ཤེད་ཤུགས་ཡོད་ཚད་ཀྱིས་སིད་རད་ལ་ཊེར་གྱི་ཁ་ནང་གི་སོ་བཀྲུ་ལ་གཟས་
ནས་ཁུ་ཚུར་གྱིས་ཐེངས་གཅིག་གཞུས། ངས་དངོས་གནས་ལྟས་ངན་དེའི་མིད་པ་འབིག་
འདོད་པ་ཡིན་མོད་ཡིད་ཕངས་པ་ཞིག་ལ་ཁོའི་མགོ་བོའི་སྟེང་དུ་ཕོག་སོང་། སྤྱིར་ན་ཁུ་
ཚུར་དེས་ཁོ་ལ་ན་ཟུག་བཟོད་གླགས་མེད་པ་ཞིག་སྟེར་ངེས་མོད། ངའི་ལག་པ་སྔོན་ཆད་
རྨས་མྱོང་བས་ཁུ་ཚུར་འཆང་ཐུབ་ཀྱིན་མི་འདུག
  དེའི་རྗེས་སུ་སིད་རད་ལ་ཊེར་གྱིས་ང་རང་སར་མནན་ནས་ངའི་བྲང་ཁར་པུས་མོ་
བཙུགས་ཡོད་པ་ངས་དྲན་སོས་ཀྱིན་འདུག ཁོའི་གདོང་པ་དམར་པོ་དམར་རྐྱང་དུ་གྱུར་
འདུག ལྟས་ངན་དེས་ངའི་བྲང་ཁར་པུས་མོ་བཙུགས་ཏེ་ཤུགས་ཆེན་པོས་མནན། ལྟས་ངན་
དེའི་ལུས་པོ་ཤིན་ཏུ་ལྕི། ཁོས་ད་དུང་ངའི་ལག་པ་དམ་དུ་བཟུང་ཡོད་པས་ཁོ་ལ་ཡང་བསྐྱར་
གཞུ་མ་ཐུབ།
  “ལྟས་ངན། ཁྱོད་ལ་ཅི་བྱུང་བ་ཡིན།” ཁོའི་གདོང་ཡོངས་དམར་པོ་དམར་རྐྱང་རེད།
ཁོས་དེ་སྐད་དུ་ཡང་འདྲི་བསྐྱར་འདྲི་བྱས།
  “ཁྱོད་ཀྱི་པུས་གོག་དེ་ངའི་བྲང་ཁ་ནས་མར་ལོངས་ཤིག” ངས་ཁོ་ལ “ད་ལོངས།
ལྟས་ངན།” ང་ནི་དབུགས་ཀྱང་གཏོང་ལེན་དཀའ་བར་གྱུར།
  ཡིན་ནའང་ལྟས་ངན་དེས་སྔར་བཞིན་ང་མནན་ནས་བསྡད། ངས་ཁོ་ལ་ཁྱི་མོའི་ཁྱི་
ཕྲུག་སོགས་གང་བྱུང་དུ་སྡིགས་མོ་བྱས། རང་གིས་ཅི་བཤད་གསལ་བོ་ཞིག་དྲན་སོས་ཀྱིན་
མི་འདུག་ན་ཡང་། ཁྱོད་ཀྱིས་གང་འདོད་པ་ཐམས་ཅད་རྩེད་ཆས་བྱེད་བསམ་པ་ཡིན་ནམ།
མོས་མཆོང་འགྲིག་འདེད་དུས་འགྲིག་རྒྱལ་གྱི་རྡེའུ་གྲལ་མཇུག་ཏུ་འཇོག་མིན་ལ་ཁྱོད་
ཀྱིས་སེམས་ཁྲལ་གང་ཡང་བྱེད་མི་སྲིད། ལྟས་ངན། ཁྱི་ཕྲུག དེ་ནི་ཁྱོད་རང་མ་གཞི་ནས་
མི་ངན་ཁྲེལ་མེད་གླེན་པ་ཞིག་ཡིན་པས་རེད། གླེན་པ་ཚོས་ནམ་ཡང་གཞན་གྱིས་རང་ལ་
གླེན་ལྐུགས་ཞེས་སྡིགས་མོ་བྱེད་པར་དགའ་བོ་ཡོད་པ་མ་རེད་སོགས་གང་བྱུང་མང་བྱུང་དུ་
བཤད་པ་དྲན་གྱིན་འདུག
“ཁྱི་ཁ་ཚུམས།” ཁོའི་གདོང་པ་དམར་པོ་དམར་རྐྱང་དུ་གྱུར་འདུག “ད་ལྟ་ཉིད་དུ་
ཁྱི་ཁ་ཚུམས།”
 “ཁྱོད་ཀྱིས་མོའི་མིང་ལ་ཅི་ཟེར་བ་ཡང་ཤེས་ཀྱིན་མེད། ལྟས་ངན། གླེན་ལྐུགས།”
 “ཁྱོད་ཀྱིས་ད་ལྟ་ཉིད་དུ་ཁྱི་ཁ་ཚུམས། ཧོལ་ཌེན། ངས་ཁྱོད་ལ་ངོ་མ་བཤད་པ་
ཡིན།” ཁོ་དངོས་གནས་ཤིན་ཏུ་ཁྲོས་པ་འདྲ། “ཧོལ་ཌེན། ད་རུང་ཁྱི་ཁ་མི་བཙུམ་མམ།
ངས་ཁྱོད་ལ་མི་རྡེག་རི།”
 ངས་ཁོ་ལ་ཁ་ཡ་ཙམ་ཡང་མ་བྱས།
 “ཧོལ་ཌེན། ངས་ཁྱོད་གློད་ཆོག ག ད་ཁྱི་ཁ་ཚུམས།” ཁོས་ཡང་བསྐྱར་ང་ལ།
 “ཡ། དེ་བྱེད།”
  ཁོས་གློད་པ་དང་ང་ཡར་ལངས་པ་ཡིན། ལྟས་ངན་དེའི་པུས་མོས་མནན་པས་ངའི་བྲང་
ཁ་ལ་ན་ཟུག་སྐྱེ་ཡི་འདུག “ཁྱོད་ནི་མི་ཐ་ཤལ་ཁྲེལ་མེད། ཁྱི་སྐྱག་ཅིག་རེད།” ངས་ཡང་
བསྐྱར་ཁོ་ལ་དེ་སྐད་ཅེས་བཤད་པ་ཡིན།
  ཁོ་རབ་ཏུ་ཁྲོས་པས་མཛུབ་གོག་དེ་ངའི་གདོང་ལ་བཙུགས་ནས “ཧོལ་ཌེན། ལྟས་
ངན། ངས་ད་དུང་ཁྱོད་ལ་ཐེངས་གཅིག་བཤད། ཁྱི་ཁ་དེ་ཚུམས་ཤིག ད་དུང—”
  “ཅི་ལ།” ངས་སྐད་གསང་མཐོན་པོས “གླེན་ལྐུགས་ཁྱོད་ཚོ་ནམ་ཡང་འདི་འདྲ་
རེད། ཁྱོད་ཚོས་ནམ་ཡང་གཞན་གྱི་དོན་དག་ལ་བསམ་བློ་གང་ཡང་གཏོང་བ་མ་རེད། གླེན་
ལྐུགས་ཚོས་ནམ་ཡང— ”
  སྐབས་དེར་ཁོས་ང་ལ་ཅི་ཞིག་གིས་གཞུས་པ་མི་དྲན་ནའང་། གང་ལྟར་ང་ཡང་
བསྐྱར་ས་རུ་བསྒྱེལ། ཡིན་ནའང་ང་དྲན་མེད་དུ་བརྒྱལ་བ་ནི་ཡིན་མི་སྲིད། མི་རྣམས་
འཁམས་ཏེ་འགྱེལ་དུས་ཅི་ཡང་དྲན་མི་སྲིད། གློག་བརྙན་ཐེབས་ཆག་ཁ་ཤས་ཀྱི་ནང་དུ་
མ་གཏོགས་དེ་འདྲ་བྱུང་བ་མེད། གང་ལྟར་ང་ལ་སྣ་ཁྲག་མང་པོ་འཛག་འོང་། ངས་མགོ་
བོ་ཡར་དགྱེ་དུས། སིད་རད་ལ་ཊེར་ངའི་མདུན་དུ་ལངས་འདུག ཁོས་ད་དུང་འཁྲུད་ཆས་
མཆན་འོག་ཏུ་བཙིར་ནས “ངས་ཁྱོད་ལ་ཁྱི་ཁ་ཚུམས་ཞེས་བཤད་ན་ཁྱོད་ཀྱིས་ཅི་ལ་མི་
ཉན་པ་ཡིན།" ཁོ་ཅུང་ཟད་འཚབ་ལང་གིན་ང་ལ་དེ་ལྟར་ཟེར། ཨ་ཙི། ཁོས་ང་ལ་སེམས
ཁྲལ་བྱེད་ཀྱིན་ཡོད་པ་འདྲ།
ང་དངོས་གནས་ཡར་ལངས་འདོད་ཅིག་ཞེ་ནས་མ་བྱུང་། ང་དེ་ལྟར་མཐིལ་གཅལ་དུ་
ཅུང་ཙམ་གན་རྐྱལ་ལ་ཉལ་བསྡད་པ་ཡིན། དེ་ནས་ཡང་མུ་མཐུད་དུ་སིད་རད་ལ་ཊེར་གླེན་
ལྐུགས་སམ་ཁྱི་ཕྲུག་སོགས་གང་བྱུང་དུ་སྡིགས་མོ་བྱས།
  “སོང་། གདོང་པ་བཀྲུ་རུ་སོང་།” ཁོས་ང་ལ “གོ་སོང་ངམ། མགྱོགས་པོར་གདོང་བ་
བཀྲུ་རུ་སོང” ཟེར།
   ངས་ཁོ་ལ་ཁྱོད་རང་གི་གདོང་གོག་དེ་བཀྲུ་རུ་སོང་ཞེས་བཤད་པ་ཡིན། སྐད་ཆ་དེ་
ནི་བསམ་མེད་ཅིག་གིས་བཤད་པ་དང་འདྲ་ཡང་། དྲང་མོར་བཤད་ན་དེ་དུས་ངའི་སེམས་
པ་སྐྱིད་པོ་ཡེ་ནས་མེད། ངས་ད་དུང་ཁོ་ལ་ཁྱོད་གསང་སྤྱོད་དུ་འགྲོ་དུས་བགྲེས་མོ་ཧྲི་མིཊ་
ལའང་ཉོལ་ཅིག་ཅེས་བཤད། བགྲེས་མོ་ཧྲི་མིཊ་ནི་སྒོ་ར་བའི་ཆུང་མ་བགྲེས་མོ་དེ་ཡིན།
ཕལ་ཆེར་ལོ་ན་དྲུག་ཅུ་རེ་ལྔ་ཙམ་ཡིན།
ང་རང་དུས་ཡུན་རིང་བོར་མཐིལ་གཅལ་དུ་ཙོག་པུར་བསྡད་པ་ཡིན། སིད་རད་ལ་
ཊེར་གྱིས་འཁྲུད་ཆས་ཁྱེར་ནས་གསང་སྤྱོད་དུ་སོང་རྗེས་གཞི་ནས་ཡར་ལངས། དེ་ནས་
ངས་ཡུན་རིང་ལ་ཞྭ་མོ་དམར་པོ་རྙེད་མ་སོང་། མཐར་རྙེད་དུས་མལ་ཁྲིའི་འོག་ན་འདུག
ངས་ཞྭ་མོ་བླངས་ནས་རང་གི་དགའ་ཕྱོགས་ལྟར་ཞྭ་ལྕེ་ལྟག་རྒྱབ་ཏུ་བསྐོར་ནས་གྱོན། དེ་
ནས་ང་རང་མེ་ལོང་གི་མདུན་དུ་སོང་ནས་རང་ཉིད་ལ་བལྟས། ངས་དངོས་གནས་དེ་
འདྲའི་ཁྲག་མང་པོ་ཞིག་མཐོང་མ་མྱོང་། ངའི་ཁ་སྣ་དང་མ་ནེ་དང་མལ་ལྭ་དང་ཁྲུས་ལྭ་
ཐམས་ཅད་པོ་ཁྲག་དམར་གྱིས་བརྫིས་འདུག ངང་ཚུལ་དེ་མཐོང་བའི་མོད་ང་ལ་འཇིགས་
སྣང་དང་དགའ་མོས་མཉམ་དུ་སྐྱེས། ངས་མི་ཚེ་གང་བོར་རྒྱག་རེས་ཐེངས་གཉིས་ལ་བྱས་
ཤིང་། ཐེངས་གཉིས་པོར་ཕམ་ཁ་ཉོས་པ་ཡིན།
  ངའི་བསམ་པར་ངེད་གཉིས་ཀྱིས་རྒྱག་རེས་བྱས་པ་དེ་ཨག་ལེ་ཡིས་ཡོད་ཚད་གོ་
ཡོད་སྙམ། དེ་དུས་ཁོ་ད་དུང་གཉིད་ལོག་མེད། དེ་ནས་ང་ཁྲུས་ཡོལ་ལས་འཛུལ་དེ་ཁོས་
ཅི་བྱེད་ལ་ལྟ་རུ་ཕྱིན་པ་ཡིན། ང་རང་ཁོའི་མལ་ཁང་དུ་ཐེངས་གཅིག་ལའང་འགྲོ་མ་
མྱོང་། དེ་རུ་དྲི་ངན་ཡ་ང་བ་ཞིག་འཐུལ་གྱིན་འདུག དེ་ཡང་ཁོ་རང་གཙང་སྦྲ་ལ་གཏན་
ནས་མི་དགའ་བས་རེད།

བདུན།

ཨག་ལེའི་མལ་ཁང་ནང་དུ་དཀར་འོད་ཅིག་འཕྲོས་འདུག་ལ། དཀར་འོད་དེ་ནི་ང་
ཚོའི་མལ་ཁང་གི་གློག་འོད་དེ་ཁྲུས་ཡོལ་བརྒྱུད་ནས་འཕྲོས་འོངས་པ་རེད། ངས་ཨག་ལེ་
མལ་ཁྲིའི་སྒང་ན་ཉལ་འདུག་པ་གསལ་བོར་མཐོང་། “ཨག་ལེ།” ངས་ཁོ་བོས་པ་ཡིན།
“ཝེ། ཁྱོད་གཉིད་མེད་པཱ།”
“འུན།”
 ཁང་བའི་ནང་དུ་གློག་བཀར་མེད་པས་མཐོང་ལམ་ཤིན་ཏུ་མི་གསལ། ལྟས་ངན། སུ་
ཞིག་གི་ལྷམ་ལ་ཐོགས་ནས་ང་ཨེན་ཙམ་གྱིས་འགྱེལ་སོང་། ཨག་ལེ་མལ་ཁྲིའི་སྟེང་ནས་
ཡར་དགྱེ་ཡོང་། ཁོའི་ངོ་གདོང་ཧྲིལ་བོར་དཀར་རྩི་ལྟ་བུ་ཞིག་བྱུག་འདུག དེ་ནི་སྲིན་ཐོར་
བཅོས་ཐབས་ཀྱི་སྨན་ཞིག་ཡིན་པ་འདྲ་ཡང་། སྨག་རུམ་ཁྲོད་ཤིན་ཏུ་འཇིགས་སུ་རུང་བ་
ཞིག་འདུག “ལྟས་ངན། ཁྱོད་ཀྱིས་ཅི་ཞིག་བྱེད་ཀྱིན་ཡོད།” ངས་དེ་ལྟར་དྲིས།
 “ད་ངས་ཅི་ཞིག་བྱེད། ཉལ་བསྡད་ཡོད། ཁྱོད་གཉིས་ཀྱིས་ཅི་ཕྱིར་འཛིང་མོ་བྱས་པ་
ཡིན། སྐད་སྒྲ་ཆེ་བ་ལ།"
 “གློག་སྒོ་གང་ན་ཡོད།” ངས་གློག་གི་གཏོང་འཛིན་མ་རྙེད་པར་ག་སར་ལག་སྙོབ་
བྱས།
  “གློག་བཀར་ནས་ཅི་བྱེད། ཁྱོད་ཀྱི་ལག་པ་ཡོད་ས་དེ་ན་ཡོད།”
ངས་གཏོང་འཛིན་རྙེད་དེ་གློག་བཀར་བ་ན་ཨག་ལེ་ཡིས་ལག་པ་ཡར་བཀྱགས་ནས་
གློག་འོད་བཀག ཁོའི་མིག་ལ་བརྩེ་བ་འདྲ།
  “ཨ་གནམ་རྒན་མ།” ཁོས་གློར་བུར་དུ་སྐད་ཅོར་བརྒྱབ “ལྟས་ངན། ཁྱོད་ལ་ཅི་
བྱས་སོང་།” ཁོས་ངའི་གདོང་ཡོངས་ཁྲག་གིས་སྦགས་པ་མཐོང་བས།
  “ལྟས་ངན་སིད་རད་ལ་ཊེར་དང་འཛིང་རེས་བྱས་པ་ཡིན།” ངས་དེ་ལྟར་བཤད་ཞོར་
ཐང་ལ་བསྡད། ཁོ་ཚོའི་མལ་ཁང་དུ་རྐུབ་སྟེགས་གཅིག་ཀྱང་མི་འདུག “ཝེ།” ངས་ཨག་
ལེ་ལ “ང་ཚོས་ཏག་སེ་ཞིག་བརྒྱབ་ན་ཆོག་གམ།” ཁོ་རྒྱུན་པར་ཏག་སེ་ལ་དགའ་བོ་ཞེ་
དྲག་ཡོད།
  “ཁྱོད་ལ་ད་དུང་ཁྲག་འཛག་གི་འདུག ཁྱོད་ཀྱིས་ཁྲག་དེ་གཅོད་ཐབས་ཤིག་བྱོས་
དང་།”
 “ཆད་འགྲོ་ཡི་རེད། ཝེ། ང་དང་མཉམ་དུ་ཏག་སེ་རྒྱག་གམ།”
 “ཏག་སེ། ཁྱོད་ཀྱི་ཀླད་པར་སྐྱོན་ཤོར་བ་མིན་ནམ། ལྟོས་དང་། ད་ཆུ་ཚོད་ག་
ཚོད་རེད།”
  “དེ་འདྲ་འཕྱི་པོ་མ་རེད། བཅུ་གཅིག་དང་ཕྱེད་ཀ་མིན་འགྲོ།”
  “ང་སང་ཉིན་ཉིན་གུང་གསོལ་འདེབས་ལ་འགྲོ་དགོས། ལྟས་ངན། ད་ནམ་གུང་ལ་
སླེབས་འདུག ཁྱོད་གཉིས་ཀྱིས་ཅི་ཕྱིར་འཛིང་རེས་བྱས་པ་ཡིན།”
 “དེ་བཤད་ན་སྙིང་བོ་མེད། ཨག་ལེ། ངས་ཁྱོད་ལ་སུན་པོ་བཟོ་མི་འདོད།” ངས་དེ་
ལྟར་ལན་བཏབ། ངས་ཁོ་ལ་རང་གི་དོན་དག་གང་ཡང་བཤད་ཀྱི་མེད། རྒྱུ་མཚན་གཅིག་
ནི་ཁོ་སིད་རད་ལ་ཊེར་ལས་ཀྱང་གླེན་ཞིང་ལྐུགས་པ་ཡོད་པས་ཡིན། དངོས་གནས་བཤད་
ན། ཨག་ལེ་དང་བསྡུར་ན་སིད་རད་ལ་ཊེར་ནི་མཁས་པའི་དབང་བོ་ཞིག་ཡིན། “ཝེ།” ངས་
ཨག་ལེ་ལ “དོ་ནུབ་ང་ཨེ་ལི་ཡི་མལ་ཁྲིའི་སྟེང་དུ་ཉལ་ན་ཨེ་ཆོག ཁོ་སང་ཉིན་མ་
གཏོགས་ཡོང་གི་མ་རེད།” ལྟས་ངན། ངས་ཨེ་ལི་སང་ཉིན་དགོང་མོར་མ་གཏོགས་ཕྱིར་
སློབ་གྲྭ་མི་ཡོང་བ་ཤེས་ཡོད། ཁོ་གཟའ་མཇུག་ནམ་ཡིན་ལ་ཁྱིམ་དུ་ལོག་གི་ཡོད།
  “ངས་ལྟས་ངན་དེ་ནམ་ཡོང་མི་ཤེས།” ཨག་ལེ་ཡིས་དེ་ལྟར་ཟེར།
ཨ་ཙི། ཁོའི་སྐད་ཆ་དེས་ང་ལ་ཞེ་སྡང་བསླངས་སོང་། “ལྟས་ངན། ཁྱོད་ཀྱིས་ཁོ་ནམ་
ཞིག་ལ་ནང་དུ་ལོག་པ་ཅིས་མི་ཤེས། ཁོ་ནམ་རྒྱུན་གཟའ་ཉི་མའི་དགོང་མོར་མ་གཏོགས་
ཕྱིར་མི་ལོག་པ་མིན་ནམ། མིན་ནམ།"
  “འུན། དེ་ལྟ་ནའང་ངས་མི་གཞན་ལ་དེ་ལྟར་བཤད་དོན་ཡོད་དམ། སུ་ཡིན་ཡིན་
ཁོའི་མལ་ཁྲིའི་སྟེང་ཉལ་དུ་བཅུག་ན་འགྲིག་གམ།”
 དེས་ང་ལ་ཞེ་སྡང་བཟོད་གླགས་མེད་པ་ཞིག་སྐྱེ་རུ་བཅུག ངས་ཁོའི་ཕྲག་པར་རྡེབ་
རྡེབ་ལན་འགའ་བྱས་རྗེས། “ཁྱོད་ནི་མི་བཟང་གསེར་འདྲ་ཞིག་རེད། ཨ་ཉོག” ངས་ཁོ་
ལ “ཁྱོད་ཀྱིས་ཤེས་སམ” ཞེས་དྲིས་པ་ཡིན།
  “ངོ་མ་བཤད་པ་ཡིན། ངས་མི་གཞན་ལ་ཁྱོད་ཁོའི་མལ་ཁྲིའི་སྟེང་དུ་ཉལ་ཆོག་ཟེར་
རུང་ངམ།”
  “ཁྱོད་འདི་ངོ་མ་མི་བཟང་གསེར་འདྲ་བ་ཞིག་རེད། ཁྱོད་ནི་སྐུ་དྲག་ཅིག་རེད།
ཤེས་ཡོན་ཅན་ཞིག་ཀྱང་རེད།” ངས་ཁོ་ལ “ཁྱོད་ལ་ཐ་མག་ཡོད་དམ། ང་དངོས་གནས་
དབུགས་ཆད་གྲབས་འདུག”
“ང་ལ་ཐ་མག་མེད། ངོ་མ་ཡིན། ཝེ། ཁྱོད་གཉིས་ཀས་ཅི་ཕྱིར་འཛིང་རེས་བྱས་
པ་ཡིན།”
  ངས་ཁོ་ལ་ཁ་ཡ་མ་བྱས་པར་ཡར་ལངས་ནས་སྒེའུ་ཁུང་གི་འགྲམ་དུ་སོང་། གློ་བུར་
དུ་ང་ལ་ཁེར་རྐྱང་གི་ཚོར་བ་སྐྱུར་བོ་ཞིག་སྐྱེ་ཞིང་། སྐད་ཅིག་མ་དེར་རང་ཉིད་ཤི་སོང་ན་
དགའ་བ་ལ་ཨང་སྙམ།
  “ལྟས་ངན། ཡང་སྙིང་ཅི་ཕྱིར་འཛིང་རེས་བྱས་པ་ཡིན།” ཨག་ལེ་ཡིས་ང་ལ་དེ་ལྟར་
དྲིས། ཁོས་ཕལ་ཆེར་ཐེངས་ལྔ་བཅུ་ལ་དྲིས་སོང་བ་འདྲ། སུན་པ་ལ།
  “ཁྱོད་ཀྱི་ཕྱིར་དུ།”
  “ངའི་ཕྱིར་དུ།”
  “འུན། ངས་ཁྱོད་ཀྱི་ལ་རྒྱ་སྲུང་བའི་ཆེད་དུ། སིད་རད་ལ་ཊེར་གྱིས་ཁྱོད་ཀྱི་མི་གཞི་
ཤིན་ཏུ་ངན་པ་ཞིག་རེད་ཟེར། ཁྱོད་ལ་དེ་ལྟར་བཤད་ན་ང་ཡེ་ནས་མི་འཐད།”
ངའི་སྐད་ཆ་དེས་ཁོའི་སྤྲོ་བ་ཆེ་རུ་བསྐྱེད་པ་འདྲ། “ངོ་མ་ཡིན་ནམ། ཁྱོད་ཀྱིས་ང་ལ་
ཀུ་རེ་བཤད་པ་མིན་འགྲོ། ཁོས་དངོས་འབྲེལ་དེ་ལྟར་ཟེར་རམ།”
ངས་ཁོ་ལ་ཀུ་རེ་ཡིན་ཞེས་བཤད་རྗེས་ཨེ་ལི་ཡི་མལ་ཁྲིའི་སྟེང་གན་རྐྱལ་དུ་ཉལ་བ་
ཡིན། ཨ་ཙི། ངའི་སེམས་ཁམས་དངོས་གནས་སྐྱོ་བ་ལ། ང་ལ་ཁེར་རྐྱང་གིས་ཀུན་ནས་
གདུང་།
  “ཁྱོད་ཚོའི་ཁང་བའི་ནང་དུ་དྲི་མ་ངན་པ་ཞིག་འདུག” ངས “འདི་ནས་ངས་ཁྱོད་
ཀྱི་རྐང་དྲི་དེ་ཚོར་འོང་གིན་འདུག ཁྱོད་ལ་རྐང་པ་བཀྲུ་སྲོལ་ཡང་མེད་པ་ཨེ་རེད།”
  “གལ་ཏེ་སྡོད་འདོད་མེད་ན་རང་འདོད་གྱིས་དང་།” ཨག་ལེ་ཡིས་ཤིན་ཏུ་མ་རངས་
པའི་ངང་ལ “ལྟས་ངན། ཁྱོད་ཀྱིས་གློག་སྒོ་དེ་བརྒྱབ་ན་ཆོག་གམ” ཟེར།
  ཡིན་ནའང་ངས་དེ་མུར་གློག་སྒོ་མ་བརྒྱབ། ང་ཨེ་ལི་ཡི་མལ་ཁྲིའི་སྟེང་གན་རྐྱལ་དུ་
ཉལ་ནས་སེམས་ལ་ལྗེན་དང་དོན་དག་གཞན་དག་དྲན། ངའི་སེམས་ལ་སྔར་བཞིན་ལྗེན་
དང་སིད་རད་ལ་ཊེར་གཉིས་ཀ་ཨེད“བྷན་ཀི་སི་ཡི་རླངས་འཁོར་ཆག་པོ་དེའི་ནང་དུ་སྡོད་
པའི་ངང་ཚུལ་དྲན། དེ་དག་དྲན་པས་ང་སྨྱོ་ལ་ཁད་དུ་གྱུར། དོན་དག་དེ་དྲན་འོངས་ཚེ་ང་
རང་ཐོག་ཁང་གི་སྒེའུ་ཁུང་ལས་མཆོང་དགོས་སྙམ་ཡོང་། ཁྱེད་ཀྱིས་སིད་རད་ལ་ཊེར་མི་ཇི་
ལྟ་བུ་ཞིག་ཡིན་པ་མི་ཤེས་ཀྱང་ང་ལ་རྒྱུས་ཆེ། པེན་སི་རུ་མི་མང་པོ་ཞིག་གིས་བུ་མོ་ཚོ་དང་
འཁྲིག་པ་སྤྱད་ཟེར་བ་ནི་ཁ་བཤད་ཙམ་སྟེ། དཔེར་ན་ཨག་ལེ་ལྟ་བུ་ཡིན། ཡིན་ན་ཡང་ལྟས་
ངན་སིད་རད་ལ་ཊེར་དེ་ཚོ་དང་ཡེ་ནས་མི་འདྲ། ངས་ཀྱང་ཁོ་དང་ལུས་འབྲེལ་ཡོད་པའི་
བུ་མོ་གཉིས་ངོ་ཤེས།
  “ཁྱོད་ཀྱི་མཚར་སྡུག་ལྡན་པའི་མི་ཚེའི་གཏམ་རྒྱུད་ཅིག་ང་ལ་ཤོད་དང་། ཨ་ཉོག”
ངས་དེ་ལྟར་བཤད།
  “ལྟས་ངན། གློག་སྒོ་དེ་བརྒྱབ་ན་ཆོག་གམ། ང་སང་ཉིན་ཉིན་གུང་གསོལ་འདེབས་
ལ་འགྲོ་དགོས།"
ང་ཡར་ལངས་ནས་གློག་སྒོ་བརྒྱབ་པ་ཡིན། དེ་ནས་སླར་ཡང་ཨེ་ལི་ཡི་མལ་ཁྲིའི་སྟེང་
གན་རྐྱལ་དུ་ཉལ།
  “ཁྱོད་ཀྱིས་ཅི་བྱ་རྩིས་ཡིན། དེ་རུ་ཉལ་རྒྱུ་ཡིན་ནམ།” ཁོས་ང་ལ་དེ་ལྟར་དྲིས། ཨ་
ཙི། མི་འདི་སུན་པ་ལ།
  “ཉལ་ན་ཡང་ཐང་། མི་ཉལ་ཡང་སྲིད། ཁྱོད་ཀྱིས་སེམས་ཁྲལ་མ་བྱེད།”
  “ངས་དེ་ལ་སེམས་ཁྲལ་བྱེད་པ་མིན། གལ་ཏེ་ཨེ་ལི་ཕྱིར་སླེབས་དུས་ཁོའི་མལ་ཁྲིའི་
སྟེང་ན་མི་གཞན་ཞིག —”
  “ཁྱོད་ཀྱི་སེམས་བདེ་མོ་བྱོས་དང་། ང་འདི་ནས་མི་གཉིད། ཁྱོད་ཀྱིས་སྣེ་ལེན་གཟབ་
གཟེངས་བྱས་པ་ལ་ངས་དྲིན་ལན་ལོག་འཇལ་བྱེད་མི་སྲིད།”
  སྐར་མ་འགའི་རྗེས་སུ་ཨག་ལེ་ཡི་སྔུར་སྒྲ་འབྲུག་སྟོང་ལྡིར་བ་བཞིན་གྲག་ཡོང་། ང་
སྔར་བཞིན་སྨག་རུམ་ཁྲོད་གན་རྐྱལ་དུ་ཉལ་བསྡད་དེ། ཅི་ནུས་ཀྱིས་ལྗེན་དང་སིད་རད་ལ་
ཊེར་གཉིས་རླངས་འཁོར་ཆག་པོ་དེའི་ནང་སྡོད་པའི་ངང་ཚུལ་མི་དྲན་པར་བྱས་ན་ཡང་།
དེ་འགོག་པའི་ཐབས་ཤིག་ཡེ་ནས་མ་རྙེད། རྒྱུ་མཚན་ནི། ང་སིད་རད་ལ་ཊེར་ལ་རྒྱུས་ཡོད་
པས་ཡིན། ཐེངས་ཤིག་ངེད་གཉིས་ཀྱིས་བུ་མོ་གཉིས་ལ་དུས་བཏབ། ལྟས་ངན། ཉིན་དེར་
འདུག་ས་ཡང་ཀ་ཨེད་བྷན་ཀི་སི་ཡི་རླངས་འཁོར་ཆག་པོ་དེ་ཡིན། སིད་རད་ལ་ཊེར་དང་
བུ་མོ་དེ་གཉིས་རྐུབ་སྟེགས་གཞུག་མར་བསྡད་ཡོད་ལ་ང་དང་བུ་མོ་ཞིག་སྔོན་དུ་བསྡད་པ་
ཡིན། ལྟས་ངན་དེ་ངོ་མ་ཁྲམ་པ་ཞིག་ཡིན་ཡ། ཁོས་སྔོན་ལ་སྐད་ངག་འཇམ་པོས་བུ་མོ་དེ་
དང་ཁ་བརྡ་བྱས་ཏེ་རང་ཉིད་ནི་མི་ཅི་འདྲའི་ཚུལ་ལྡན་བག་ཡོད། ཅི་འདྲའི་གཤིས་འཇམ་
ངང་རིང་ཞིག་ཡིན་པའི་བཟོ་བསྟན། སྐབས་དེར། ལྟས་ངན་དེའི་སྐད་ཆ་དེ་དག་གོ་བས་
ང་ལ་སྐྱུག་མེར་ལངས། སྐབས་ཤིག་ལ་ཁོའི་དགའ་རོགས་བུ་མོ་དེས “དེ་འདྲ་མ་བྱེད། དེ་
འདྲ་མ་བྱེད། ངས་ཁྱོད་ལ་ཞུ་བ་བྱེད། དེ་འདྲ་མ་བྱེད” ཅེས་བཤད་ཀྱིན་ཡོད་མོད། ལྟས་
ངན་སིད་རད་ལ་ཊེར་གྱིས་ཨ་རིའི་སྲིད་འཛིན་ལིན་ཁོན་ལྟ་བུའི་སྒམ་བརླིང་གི་སྐད་
གདངས་ཤིག་སྤྱད་ནས་སྔར་བཞིན་དུ་ཅི་ཞིག་བཤད་ཀྱིན་འདུག དེའི་རྗེས་སུ། ཁོ་གཉིས་
ཀ་ཡུན་རིང་ཞིག་ལ་ཁ་ཁུ་སིམ་མེར་གྱུར་སོང་། སྐྱུག་བྲོ་བ་ལ། ད་ལྟ་བསམས་ན་མཚན་མོ་
དེར་སིད་རད་ལ་ཊེར་གྱིས་བུ་མོ་དེར་ཉལ་པོ་བྱས་མེད་ཀྱང་སྲིད་མོད། ད་ཉལ་པོ་བྱས་པ་
དང་ཁྱད་ཅི། ལྟས་ངན་དེ།
  ང་རང་གན་རྐྱལ་དུ་ཉལ་ནས་ཅི་ནུས་ཀྱིས་ཅི་ཡང་མི་དྲན་པར་བྱས། སིད་རད་
ལ་ཊེར་གསང་སྤྱོད་ལས་ཐོན་ཏེ་མལ་ཁང་དུ་བུད་སོང་། ཁོས་འཁྲུད་ཆས་མལ་ཁྲིའི་འོག་
ཏུ་འཇོག་གིན་པའི་སྒྲ་དེ་ངས་གསལ་བོར་ཐོས། ད་དུང་མལ་ཁང་གི་སྒེའུ་ཁུང་ཡང་ཕྱེ་
སོང་། དེ་རྗེས་ཅུང་མ་འགོར་བར་གློག་སྒོའང་བརྒྱབ་སོང་། ཁོས་ང་ལ་སྣང་དོགས་ཙམ་ཡང་
མ་བྱས།
  སྐབས་དེར་ཡོད་ཚད་ཁུ་སིམ་མེར་གྱུར། ཕྱི་རོལ་ན་རླངས་འཁོར་གྱི་སྐད་སྒྲ་ཙམ་
ཡང་གྲག་རྒྱུ་མི་འདུག ང་ཤིན་ཏུ་ཁེར་རྐྱང་གི་ཚོར་བ་ཞིག་གིས་མནར། དེ་ནི་བཟོད་པར་
དཀའ་བ་ཞིག་རེད། ངས་ཨག་ལེ་བོས་ན་བསམས་བྱུང་།
  “ཝེ། ཨག་ལེ།” སིད་རད་ལ་ཌེར་གྱིས་མི་གོ་བའི་སླད་དུ། སྐད་མགོ་དམའ་མོས་ཁོ་
རང་བོས་པ་ཡིན།
ཨག་ལེ་ཡིས་མ་གོ་བ་འདྲ།
  “ཝེ། ཨག་ལེ།"
ཁོས་སྔར་བཞིན་ངས་འབོད་ཀྱིན་པ་མ་གོ ཁོ་རང་གཉིད་སྟུག་པོ་ཡུར་ཡོད་པས་རྡོ་བ་
ཞིག་དང་ཁྱད་མི་འདུག
  “ཝེ། ཨག་ལེ།”
ད་ཐེངས་ད་ཁོས་གོ་སོང་།
  “ལྟས་ངན། ཅི་རེད།” ཁོས “ང་གཉིད་སོང་། ལྟས་ངན།”
  “ཝེ། ཡེ་ཤུའི་ཆོས་གྲྭར་ཞུགས་པ་ལ་འོས་ཆོས་ཅི་ཅི་དགོས།” ངས་དེའི་སྐོར་ལ་
མནོ་བསམ་གཏོང་གིན་ཡོད། “ཡིན་གཅིག་མིན་གཅིག་ཀ་ཐོ་ལིག་པའི་རྗེས་འཇུག་ཡིན
དགོས་སམ།”
“འུན། དེ་ཡིན་དགོས། སྐྱག་ཕྲུག ཁྱོད་ཀྱིས་འདི་ཙམ་གྱི་ཆེད་དུ་ང་གཉིད་ལས་
བསླངས་པ་ཡིན་ནམ།”
“ཡ་ཡ། ད་ཁྱོད་གཉིད། གང་ལྟར་ང་དེ་རུ་འགྲོ་འདོད་མེད། ང་འདི་མི་ལས་ངན་ཞིག་
ཡིན། གལ་ཏེ་ཡེ་ཤུའི་ཆོས་གྲྭ་ཞིག་ཏུ་ཞུགས་པའི་དབང་དུ་བཏང་ཡང་། ཆོས་གྲྭ་དེའི་ནང་
གི་ཆོས་དཔོན་ཡང་ང་དང་རིགས་གཅིག་པ་ཡིན་མི་སྲིད། ཁོ་ཚོ་མང་ཆེ་བ་གླེན་པ་ཡིན་
ཡང་སྲིད། ཅི་ཡང་མི་ཤེས་པའི་གླེན་ལྐུགས་ཤ་སྟག་ཡིན་ཡང་སྲིད།”
  ངས་དེ་ལྟར་བཤད་པ་དང་ཨག་ལེ་གློ་བུར་དུ་ཡར་དགྱེ་ནས། “ཁྱོད་ཀྱིས་ཉོན་
ཅིག”ཁོས་ང་ལ“འུ་གཉིས་ཀྱིས་ཅི་བཤད་ཀྱང་མི་སྐྱོན་མོད། ལྟས་ངན། ཁྱོད་ཀྱིས་ངའི་
དད་པ་ལ་ཡིན་མིན་བཤད་མི་ཆོག ཧ་གོ་སོང་ངམ།”
  “ཁྱོད་ཀྱི་སེམས་བདེ་མོ་བྱོས།” ངས་ཁོ་ལ “ངས་ཁྱོད་ཀྱི་དད་པ་ལ་གང་ཡང་བཤད་
ཀྱིན་མེད” ཅེས་བཤད་རྗེས། ང་རང་ཨེ་ལི་ཡི་མལ་ཁྲི་ལས་སར་བབས་ཏེ་ཕྱི་རོལ་ཏུ་སོང་
བ་ཡིན། ང་དངོས་གནས་ཁང་བ་སྡུག་ཆགས་འདིའི་ནང་དུ་སྡོད་ཐབས་ཤིག་མི་འདུག ང་
རང་ཕྱི་སྒོར་མ་སོང་བའི་སྔོན་ལ་ཨག་ལེ་ཡི་ལག་མགོར་འཇུས་ནས་ཡང་དང་ཡང་དུ་སྤྲུག་
སྤྲུག་བྱས་པས། ཁོ་ཤིན་ཏུ་མ་རངས་པའི་ངང “ཅི་རེད་ཅི་རེད” ཅེས་ལག་པ་ཕར་འཐེན།
   “ཅི་ཡང་མ་རེད། ལྟས་ངན། ཁྱོད་མི་བཟང་གསེར་འདྲ་བ་ཞིག་ཡིན་པ་ཤེས་པས།
ངས་ཁྱོད་ལ་བཀའ་དྲིན་ཆེ་ཞུ་བ་ཡིན། དེ་ཙམ་ཡིན།” ངས་དེ་ལྟར་ཧ་ཅང་གཟབ་ནན་སྒོས
“ཁྱོད་ནི་ཀུན་ལས་ཁྱད་པར་དུ་འཕགས་པ་ཞིག་རེད། ཨ་ཉོག ཁྱོད་ཀྱིས་ཤེས་སམ།” དེ་
ལྟར་བཤད།
“ལྟས་ངན། ཁྱོད་ལ་ད་དུང་སུ་ཞིག་གིས་བརྡེག་དགོས་ཚོད——"
ཁོས་ཅི་བཤད་ལ་ཉན་འདོད་རྩ་བ་ནས་མེད་པས་སྒོ་གོག་དེ་བརྒྱབ་ནས་ཕྱི་སྒོར་བུད་
དེ་བར་ཁྱམས་སུ་སོང་།
   མི་རྣམས་གཉིད་དུ་ཡུར་བའམ་ཡང་ན་རང་གི་ཁྱིམ་དུ་ལོག་པས་བར་ཁྱམས་སྟོང་
འཇགས་སེ་འདུག་པ་དེས་ཁྱེད་ལ་ཡིད་སེམས་རབ་ཏུ་མི་སྐྱིད་པའི་སྣང་བ་ཞིག་བྱིན་འོང་།
ལེའ་ཧི་དང་ཧོབ་མེན་སི་གཉིས་ཀྱི་མལ་ཁང་གི་སྒོ་འགྲམ་དུ་ཁོ་ལེ་ནའོ་སི་རྟགས་ཅན་གྱི་
སོ་སྨན་གྱི་སྒམ་སྟོང་ཞིག་གཡུགས་འདུག ངས་སྒམ་སྟོང་དེར་རྡོག་པས་གཞུ་ཞོར་མདུན་
ཕྱོགས་སུ་སོང་། དེའི་ཞོར་ལ་རང་གིས་ཅི་ཞིག་བྱེད་དགོས་མིན་སྐོར་མནོ་བསམ་བཏང་།
འོག་ཁང་དུ་སྡོད་པའི་མར“བྷ་རུ་སརཌ་ཡི་མལ་ཁང་དུ་འགྲོ་དགོས་པ་མིན་ནམ་སྙམ། དེ་
ནས་ཡང་གློ་བུར་དུ་འཆར་གཞི་གཞན་ཞིག་དྲན། ངའི་སེམས་ལ་དོ་ནུབ་པེན་སི་དང་ཁ་
བྲལ་ན་བསམས་བྱུང་། གཟའ་ལྷག་པའི་བར་དུ་འདུག་དགོས་དོན་ཅི་ཡང་མེད་པས་ད་ལྟ་
ཉིད་དུ་སོང་ན་བསམས་བྱུང་། འདི་རུ་ཁེར་རྐྱང་དང་སུན་སྣང་གིས་གཟིར་ནས་སྡོད་མི་
ཚུགས། དོ་ནུབ་ནིག་ཡོར་ལ་སོང་ནས་མགྲོན་ཁང་ཐེབས་ཆག་ཅིག་ཏུ་བསྡད། དེ་རུ་སེམས་
ལྷོད་ལྷོད་ངང་གཟའ་ལྷག་པའི་བར་དུ་ངལ་གསོས། དེ་ནས་གཟའ་ལྷག་པར་སླེབས་པ་དང་
ཁྱིམ་དུ་ལོག་ན་འགྲིག་གི་འདོད། ཡང་རྒས་འཁོགས་ཐུར་མེར་གྱིས་སྤྲིངས་པའི་འཕྲིན་
ཡིག་དེ་གཟའ་ལྷག་པའི་སྔོན་ཕ་མ་གཉིས་ཀྱི་ལག་ཏུ་འབྱོར་མི་སྲིད་སྙམ། འཕྲིན་ཡིག་
དེ་འབྱོར་ཚེ་ང་རང་པེན་སི་ནས་ཕྱིར་ཕུད་པའི་གནས་ཚུལ་ཁོང་གཉིས་ཀས་ཤེས་ངེས་
པས། ངའི་བསམ་པར་ཁོང་གཉིས་ཀས་གནས་ཚུལ་མ་ཤེས་པའི་སྔོན་ལ་ཁྱིམ་དུ་སླེབས་
ན་སེམས། དེ་ལྟ་མིན་ཚེ་ཨ་མ་ལགས་ཀྱིས་ལྡབ་ལྡིབ་མང་པོ་བཤད་ངེས་ལ། ཐོག་མར་ཨ་
མ་ལགས་ཀྱིས་གནས་ཚུལ་འདིའི་མགོ་རྔ་ཆ་ཚང་ཞིབ་གསལ་དུ་ཤེས། དེ་ནས་དོན་དག་
འདི་ལ་བསམ་བློ་ཡག་པོ་ཐོངས་ན་སྡུག་པོ་མི་འོང་། གཞན་ད་དུང་ང་རང་གིས་ཀྱང་ཉིན་
རེ་གཉིས་ལ་སེམས་ངལ་ཞིག་གསོ་དགོས་འདུག་སྟེ། དྲང་མོར་བཤད་ན་ང་ཡང་དོན་དག་
འདིས་སྡུག་ལ་སྦྱར་སོང་།
    ངས་དེ་ལྟར་སེམས་ཐག་བཅད་རྗེས་ཕྱིར་མལ་ཁང་དུ་ལོག་ནས་གློག་བཀར་ཏེ་ཅ་
ལག་བསྡུ་གསོག་བརྒྱབ། ཅ་དངོས་མང་ཤོས་བསྡུ་གསོག་བརྒྱབ་ཚར་དུས། ལྟས་ངན་སིད་
རད་ལ་ཊེར་གཉིད་ལས་མ་སད། ཐ་མག་ཅིག་ལ་མེ་བསྒོས་རྗེས་ལྭ་བ་གྱོན། ཅ་ལག་འདྲུད་
སྒམ་དོ་བསྡུ་གསོག་བརྒྱབ་པར་དུས་ཡུན་སྐར་མ་གཉིས་ཙམ་ལས་མ་འགོར། དྲང་མོར་
བཤད་ན་ཅ་ལག་བསྡུ་གསོག་རྒྱག་པར་ང་རང་ཤིན་ཏུ་མགྱོགས།
    ཡིན་ནའང་བསྡུ་གསོག་རྒྱག་གིན་པའི་དུས་དེར་དོན་དག་གཅིག་གིས་ང་ཨར་ལ་
གཏད་སོང་། ཉིན་འགའི་སྔོན་ལ་ཨ་མ་ལགས་ཀྱིས་བསྐུར་ཡོང་བའི་དར་ཤུད་ལྷམ་དེ་སྒམ་
ནང་དུ་འཇོག་དགོས་ཁེལ། དེས་ང་རང་ཨར་ལ་གཏད་བྱུང་། ངའི་སེམས་ལ། ཨ་མས་ལྷམ་
དེ་ཉོ་བར་སྔོན་ལ་སི་བྷ་དེན་ཚོང་ཁང་དུ་སོང་། དེ་ནས་ཚོང་བདག་ལ་དྲི་བ་གླ་ན་གླེན་ནེ་
སྐོར་ཞིག་དྲིས——ཡིན་ནའང་ང་པེན་སི་ནས་ཕྱིར་འཕུད་བཏང་སོང་། སྤྱིར་ང་ལ་དགོས་
པ་ནི་དར་ཤུད་ཀྱི་ལྷམ་ཡིན་མོད་མོས་ང་ལ་འཁྱགས་སྤོལ་གྱི་ལྷམ་ཞིག་ཉོས་ནས་བསྐུར་
ཡོང་བ་རེད། དེས་ཀྱང་ང་རང་སྡུག་ལ་སྦྱར། དྲང་མོར་བཤད་ན་གཞན་གྱིས་ང་ལ་བྱིན་
པའི་ལེགས་སྐྱེས་དག་གིས་མཐའ་མར་ང་རང་ཨར་ལ་གཏད་ཀྱིན་ཡོད།
    ཅ་ལག་བསྡུ་གསོག་བརྒྱབ་ཚར་བ་དང་ངས་རང་ལ་དངུལ་ག་ཚོད་ཡོད་མེད་ཅིག་
བརྩིས་པ་ཡིན། ཡང་སྙིང་ག་ཚོད་ཡོད་པ་དྲན་གྱིན་མི་འདུག་ནའང་གང་ལྟར་མང་པོ་ཞིག་
འདུག གཟའ་འཁོར་གཅིག་གི་སྔོན་ང་ལ་རྨོ་མོ་ལགས་ཀྱིས་བསྐུར་བའི་དངུལ་བརྩེགས་
མ་ཞིག་འབྱོར། ངའི་རྨོ་མོ་ལགས་དངུལ་ལ་བསེར་མི་དཔེ། ད་ལྟ་མོ་རྒ་བས་ཁུར་གྱིས་
ནོན་ཡོད། མོས་རྒྱུན་པར་ལོ་རེར་ང་ལ་སྐྱེས་སྐར་གྱི་ལེགས་སྐྱེས་ཡིན་ཞེས་དངུལ་ཐེངས་
བཞི་ཙམ་ལ་སྐུར་ཡོང་གི་ཡོད། ང་ལ་དངུལ་མང་པོ་ཡོད། དོན་དག་ཅི་འབྱུང་མི་ཤེས་པས་
དངུལ་མང་ན་ཡག་པོ་ཡོད་ཀྱང་སྲིད་སྙམ། དེ་ནས་ང་ཐེམ་སྐས་ལས་མར་བབས་ཏེ་ཧྥ་རེ་
ཌེ་རིག་ཝུཌ་རབ་བོས་པ་ཡིན། ངའི་ཡིག་གཏག་འཕྲུལ་ཆས་དེ་ཁོ་ལ་གཡར་ཡོད། ངས་ཁོ་
ལ་ངའི་ཡིག་གཏག་འཕྲུལ་ཆས་ཉོ་འམ། དངུལ་ག་ཚོད་སྤྲོད་དམ་ཞེས་དྲིས། ལྟས་ངན་འདི་
ལ་དངུལ་མང་པོ་ཡོད། ཁོས་ཉོ་ན་མི་འདོད་ཟེར་ཡང་མཐར་སྒོར་ཉི་ཤུ་སྤྲད་ནས་ཉོས། ཡིན་
ནའང་ངས་དེ་ཉོ་དུས་སྒོར་དགུ་བཅུ་སྤྲད་པ་ཡིན། ཁོའི་གཉིད་དཀྲོགས་པས་ཁོ་ངའི་སྟེང་
ལ་ཚིག་པ་ཟ་ཡི་འདུག
  ཕྱིར་འགྲོ་དུས། ཐེམ་སྐས་ལས་མ་བབས་པའི་སྔོན་ལ་ངས་བར་ཁྱམས་རྙིང་གོག་དེར་
ཐེངས་གཅིག་བལྟས་པ་ཡིན། སྐབས་དེར་ཅི་ཡིན་ཆ་མ་འཚལ་ཡང་ང་ལ་ངུ་སྙིང་འདོད་པ་
ཞིག་བྱུང་། དེ་ནས་ངས་རང་གི་ཞྭ་མོ་དམར་པོ་དེ་གྱོན་པ་ཡིན། རང་གི་དགའ་ཕྱོགས་ལྟར་
ཞྭ་ལྕེ་ལྟག་རྒྱབ་ཏུ་བསྐོར་ནས་གྱོན་པ་ཡིན། དེའི་རྗེས་སུ། ངས་སྐད་གསང་མཐོན་པོས “ད་
ནི་སྐྱིད་པོར་གཉིད་ཅིག གླེན་ལྐུགས་ཚོ” ཞེས་ཀི་ཞིག་བཏབ་པ་ཡིན། ངའི་ཀི་རིང་དེས་
ཐོག་ཁང་དེའི་ནང་ན་གཉིད་དུ་ཡུར་བའི་ལྟས་ངན་དེ་ཚོ་གཉིད་ལས་བསླངས་ཡོད་པ་ཁོ་
ཐག་ཡིན། དེའི་རྗེས་སུ་ང་རང་གྱེས་ཕྱིན་པ་ཡིན། སུ་ཞིག་གིས་བ་དམ་གྱི་ཤུན་པ་འགའ་
ས་ལ་གཏོར་བ་ཡིན་ནམ། ཨེན་ཙམ་མིན་ན་ང་རང་རྐང་འདྲེད་ཤོར་ནས་ས་རུ་འགྱེལ།
ལྟས་ངན་ཚོ།

བརྒྱད།

ནུབ་དེར་འཕྱིས་དྲགས་སོང་། གླ་འཁོར་མེད་པས་ང་རང་རྐང་ཐང་དུ་མེ་འཁོར་
འབབ་ཚུགས་སུ་སོང་བ་ཡིན། ལམ་ཐག་རིང་བོ་མེད་ཀྱང་ནམ་ཟླ་ཤིན་ཏུ་འཁྱགས། ཁ་བ་
བབས་པས་འགྲོ་བདེ་པོ་མེད་ཁར་འདྲུད་སྒམ་གཉིས་ཀ་རྟག་པར་སྒྱིད་པ་ལ་ཐོགས་ཡོང་།
ད་དུང་ལྟས་ངན་སིད་རད་ལ་ཊེར་གྱིས་ཁུ་ཚུར་གྱིས་གཞུས་ཏེ་ངའི་ཁ་ཤ་སོ་མགོར་བཀལ་
བས་ན་ཟུག་སྐྱེ་ཡི་འདུག ཡིན་ནའང་ང་རང་འཁྱག་སིབ་སིབ་ཀྱི་མཁའ་དབུགས་དེ་ལ་
དགའ་བོ་ཡོད། ཞྭ་མོ་ལ་རྣ་ཁེབས་ཤིག་ཡོད་པས། ངས་རྣ་ཁེབས་དེ་མར་འཐེན་ནས་གྱོན་
པ་ཡིན། དེའི་སྟབས་ཀྱིས་རྣ་མཆོག་གཉིས་ཀ་ཤིན་ཏུ་དྲོན་པོ་ཡོད། སྐབས་འདིར་མི་རྣམས་
གཏི་མུག་གི་ཞིང་ཁམས་སུ་ཡོད་པས་སུ་ཞིག་གིས་ངའི་བཟོ་ལྟ་ལ་མཉམ་པར་འཇོག་ཨང་།
དྲང་མོར་བཤད་ན་ངས་དེ་ལ་སྣང་དོགས་ཙམ་ཡང་བྱེད་ཀྱིན་མེད།
  མེ་འཁོར་འབབ་ཚུགས་སུ་ངས་དུས་ཡུན་རིང་བོར་སྒུག་མ་དགོས་པར་མེ་འཁོར་
སླེབས་བྱུང་། མེ་འཁོར་མ་སླེབས་པའི་ཡར་སྔོན་ལ་ངས་གདོང་གི་ཁྲག་ཁ་བས་བཀྲུས་པ་ཡིན།
  སྤྱིར་བཏང་ང་རང་མེ་འཁོར་དུ་བསྡད་ནས་མཚན་འགྲུལ་བྱེད་པར་ཤིན་ཏུ་དགའ་བོ་
ཡོད། མེ་འཁོར་སླེབས་བྱུང་། འཁོར་སྒམ་ནང་དུ་གློག་འོད་རབ་ཏུ་གསལ། བར་ཁྱམས་སུ་
ཚིག་ཇ་དང་ཚེ་མ་སྡེབ་བཙིར་རམ་ཡང་ན་དུས་དེབ་འཚོང་བའི་མི་རྣམས་ཕར་འགྲོ་ཚུར་
འོང་བྱེད་ཀྱིན་གདའ། སྤྱིར་བཏང་ཡིན་ན་ངས་ཚེ་མ་སྡེབ་བཙིར་རམ་ཡང་ན་དུས་དེབ་
གསུམ་བཞི་རེ་ཉོས་ནས་ལྟ་གི་ཡོད། ལྷག་པར་མཚན་མོའི་མེ་འཁོར་དུ་བསྡད་ན་དུས་དེབ་
དེ་དག་ཏུ་སྤེལ་བའི་བརྩམས་སྒྲུང་ཆོ་མེད་པ་རེ་བཀླགས་པ་ཡིན། ཁྱེད་ཀྱིས་ཀྱང་མཁྱེན་
སྲིད། ཆོ་མེད་པའི་སྒྲུང་དེ་དག་ཏུ་མི་གཤིས་ཟོལ་མ་དང་ལུས་པོ་སྐེམ་རིད་ཅན། མང་ཆེ་
བར་ཏཱ་བེ་ཞེས་འབོད་པའི་བུའམ། ཡང་ན་མི་གཤིས་རྫུན་མ་མིང་ལ་ལེན་ཌའམ་མེ་ཤེ་
ཡཱ་རུ་འབོད་པའི་བུ་མོ་གང་རུང་ཞིག་བྲིས་ཡོད་པར་མ་ཟད། བུ་མོ་དེ་དག་གིས་རྒྱུན་པར་
ཏཱ་བེ་ཞེས་འབོད་པའི་ཀླད་སྟོང་ཚོའི་ཐ་མག་ལ་མེ་སྒོ་བའི་ངང་ཚུལ་ཞིག་རྟག་པར་བྲིས་
ཡོད་པ་རེད། དེའི་སྟབས་ཀྱིས་མཚན་མོའི་མེ་འཁོར་དུ་ངས་དུས་རྒྱུན་པར་དེ་དང་དེ་ལྟ་
བུའི་ཆོ་མེད་པའི་སྒྲུང་ལ་ལྟ་ཡི་ཡོད་མོད། དོ་ནུབ་ཅི་དང་གང་ལའང་ལྟ་འདོད་མ་བྱུང་།
མགོ་ཡི་ཞྭ་མོ་ཕུད་ནས་ཨམ་ཕྲག་ཏུ་བཅུག་རྗེས་གྲག་མེད་འགུལ་མེད་ངང་རྐུབ་སྟེགས་
སུ་བསྡད་པ་ཡིན།
  དེ་ནས་ཋི་རེན་ཋན་ས་ཚུགས་སུ་སླེབས་པ་ན་བུད་མེད་དར་མ་ཞིག་མེ་འཁོར་དུ་བུད་
ནས་ངའི་འཁྲིས་སུ་བསྡད། འཁོར་སྒམ་ཧྲིལ་བོ་ཕལ་ཆེར་སྟོང་པ་ཡིན་ཡང་མོ་རང་བསམ་
བཞིན་ངའི་འཁྲིས་སུ་བསྡད་བྱུང་། ང་རང་ཏག་ཏག་གྲལ་བསྟར་དང་པོའི་རྐུབ་སྟེགས་སུ་
བསྡད་ཡོད་ལ། མོར་ཁུག་མ་གཏོས་ཆེ་བ་ཞིག་འདུག མོས་ཁུག་མ་དེ་བར་ཁྱམས་སུ་བཞག་
རྗེས་རྐུབ་སྟེགས་སུ་བསྡད། བོངས་ཆེ་བའི་ཁུག་མ་དེ་གར་བཞག་པས། བར་ཁྱམས་ནས་
ཕར་འགྲོ་ཚུར་འོང་བྱེད་པའི་མི་རྣམས་དེ་ལ་ཐོགས་ནས་མགོ་རྟིང་མི་སློག་པའི་ངེས་པ་ཡེ་
ནས་མེད། ཕར་བལྟས་ཚོད་ལ་མོ་ལོ་ན་བཞི་བཅུའམ་ཡང་ན་ཞེ་ལྔ་ཙམ་ལ་སླེབས་ཡོད་པ་
འདྲ་ཡང་བུད་མེད་ཡག་མ་ཞིག་འདུག ང་རྒྱུན་པར་བུད་མེད་དག་ལ་ཡིད་སེམས་དབང་
མེད་དུ་ཤོར་འགྲོ། དེ་ནི་ང་རང་ཆགས་སྲེད་ཆེ་བས་མིན་པར་མོ་རང་ཚོར་དགའ་མོས་ཡོད་
པས་ཡིན། མོ་རང་ཚོས་རྣམ་ཀུན་ཡང་འདི་ལྟར་རང་གི་རྡོག་ཁྲེས་བར་ཁྱམས་སུ་འཇོག་
པར་བྱེད།
ངེད་གཉིས་དེ་ལྟར་མཉམ་དུ་བསྡད་པ་ཡིན། སྐབས་ཤིག་མོས་གློ་བུར་དུ་ང་ལ
  “དགོངས་དག དེ་ནི་པེན་སི་སློབ་འབྲིང་གི་སྦྱར་བྱང་ཡིན་ནམ།” མོས་མགོ་བོ་དགྱེ་ནས་
ངའི་འདྲུད་སྒམ་ལ་མཛུབ་མོས་སྟོན་གྱིན་དེ་ལྟར་དྲིས།
  “འུན། རེད་ལགས།” ངས་དེ་ལྟར་བཤད། མོས་བཤད་པ་འཆུག་མི་འདུག ངའི་
འདྲུད་སྒམ་གཅིག་གི་སྟེང་ཏུ་པེན་སི་ཡི་སྦྱར་བྱང་ཞིག་སྦྱར་འདུག དེ་ནི་དེ་འདྲའི་མིག་
ལ་མཛེས་པ་ཞིག་དངོས་གནས་མ་རེད།
  “འོ། ཁྱེད་ཀྱིས་པེན་སི་རུ་སློབ་གཉེར་བྱེད་ཀྱིན་ཡོད་དམ།” མོས་ང་ལ་དེ་ལྟར་
དྲིས། མོའི་སྐད་གདངས་ཤིན་ཏུ་སྙན། དེ་ནི་རྟག་པར་ཁ་པར་ལས་གྲག་འོང་གིན་པའི་སྐད་
གདངས་སྙན་པོ་དེ་དག་དང་གཅིག་པ་གཅིག་རྐྱང་རེད།
  “འུན། ང་རང་པེན་སི་སློབ་འབྲིང་ན་ཡོད།” ངས་དེ་ལྟར་ལན་བཏབ།
  “འོ། དགའ་བ་ལ་ཨང་། དེས་ན་ཁྱེད་ཀྱིས་ངའི་བུ་ཨེར་ནེ་སིཊ་མོ་རོའུ་ངོ་ཤེས་ཀྱང་
སྲིད། ཁོ་ཡང་སློབ་གྲྭ་དེ་རུ་ཡོད།”
  “འུན། ངས་ཁོ་རང་ངོ་ཤེས་ཀྱིན་ཡོད། ངེད་གཉིས་འཛིན་གྲྭ་གཅིག་པ་ཡིན།”
  མོའི་བུ་ནི་པེན་སི་ཡི་ལོ་རྒྱུས་སུ་སྐད་གྲགས་ཆེ་བའི་ཁྲམ་པ་མོ་རོའུ་ཡིན་ངེས། རྒྱུན་
པར་ཁྲུས་བྱས་རྗེས། མལ་ཁང་གི་བར་ཁྱམས་སུ་ལག་རས་རློན་པས་ཡར་འགྲོ་མར་འོང་
ཚོའི་རྐུབ་ལ་གཞུ་བའི་ལྟས་ངན་མོ་རུའུ། དེ་ཡིན་ངེས། འཆུག་མི་སྲིད། ཁྲམ་པ་དེ་ཡིན་ཁོ་
ཐག་རེད།
  “འོ། དངོས་འབྲེལ་ཡག་པོ་འདུག” བུད་མེད་དེས་ཞི་དུལ་ངག་འཇམ་སྒོས “ངས་
ངེད་གཉིས་ད་ཐེངས་ཐུག་འཕྲད་བྱུང་བའི་ཚུལ་མོ་རོའུ་ལ་བཤད་ཁོ་ཐག་ཡིན།” དེ་ནས་
ཡང “གཅེས་ཕྲུག ཁྱོད་ཀྱི་མིང་ལ་ཅི་ཟེར་ང་ལ་བཤད་ཆོག་གམ” ཟེར།
  “རུ་ཌོལ་ཧྥུ·ཧྲི་མིཊ།” མོར་དེ་ལྟར་ལབ་པ་ཡིན། ངས་རང་གི་གནས་ཚུལ་ཐམས་
ཅད་ཤ་བཤད་རྒྱུ་བཤད་བྱེད་འདོད་མེད། ང་ཚོའི་མལ་ཁང་གི་སྒོ་རའི་མིང་ལ་རུ་ཌོལ་
ཧྥུ་ཧྲི་མིཊ་ཟེར་གྱིན་ཡོད།
  “ཁྱེད་རང་པེན་སི་ལ་དགའ་བོ་ཡོད་དམ།” མོས་ང་ལ་དེ་སྐད་དྲིས།
  “པེན་སི་ཟེར་རམ། དེ་འདྲའི་སྡུག་པོ་མིན་པ་འདྲ། དག་ཞིང་ལྟ་བུ་ཞིག་མིན་ན་
ཡང་། སློབ་གྲྭ་གཞན་དག་དང་འདྲ་བར། དགེ་ལས་ཚང་མ་རང་འཁྲིའི་ལས་ཀར་སྤྲོ་བ་
ཆེན་པོ་འདུག”
  “ཨེར་ནེ་སིཊ་པེན་སི་ལ་ཤིན་ཏུ་དགའ་བོ་འདུག”
  “འུན། ཁོ་རང་གི་སློབ་གྲྭ་ལ་དགའ་བོ་ཡོད་པ་ངས་ཤེས་ཡོད།" ངས་དེ་ལྟར་བྱུང་
རྒྱལ་དུ “ཁོར་གནས་དུས་ལ་འཕྲོད་པའི་ནུས་པ་ཤིན་ཏུ་ཆེན་པོ་ཞིག་འདུག ཁོས་རང་
ཉིད་ཀྱི་སེམས་ཇི་ལྟར་སྙོམ་པ་ཧ་གོ་ཡི་འདུག”
  “ཁྱོད་ཀྱིས་དེ་ལྟར་འདོད་དམ།” ཕར་བལྟས་ན་མོ་ཁ་བརྡ་འདི་ལ་མོས་པ་ཆེ་བ་འདྲ།
  “ཨེར་ནེ་སིཊ་ཟེར་བ་ཡིན་ནམ། ངས་ངོ་མ་དེ་ལྟར་བསམ་གྱིན་ཡོད།”
  “ད་ཅི་གླ་འཁོར་ལས་འབབ་དུས་ལག་པའི་སེན་མོ་བཅག་སོང་།” མོས་དེ་ལྟར་
བཤད་ཞོར་མགོ་བོ་ཡར་དགྱེ་ནས་འཛུམ་དམུལ་དམུལ་ངང་ང་ལ་བལྟས། མོའི་འཛུམ་
མདངས་དེར་བྱམས་བརྩེ་ཡིས་ཡོངས་སུ་ཁེངས་འདུག ངས་ངོ་མ་བཤད་པ་ཡིན། མི་མང་
ཆེ་བ་ཞིག་གིས་འདི་ལྟ་བུའི་འཛུམ་མདངས་སྟོན་ཤེས་ཀྱིན་མེད། ཡང་ན་འཛུམ་མདངས་
དེ་འདི་འདྲའི་མཛེས་སྡུག་དང་ལྡན་པ་ཞིག་ཡེ་ནས་མིན། “ཨེར་ནེ་སིཊ་མོ་རོའུ་ཡི་པཱ་
ལགས་དང་ངེད་གཉིས་ཀྱིས་ཁོ་ལ་སེམས་ཁྲལ་བྱེད་བཞིན་ཡོད།” མོས་ང་ལ “ཁོས་མི་
གཞན་པར་འབྲེལ་བ་ཡག་པོ་འཛིན་ཤེས་ཀྱིན་མེད།”
 “ཁྱོད་ཀྱིས་ཨེར་ནེ་སིཊ་ཟེར་བ་ཡིན་ནམ།”
 “འུན། སྤྱིར་ཁོ་རྫི་རྣོན་པོ་ཞིག་ཡོད་མོད། ཡིན་ནའང་ཁོ་མི་གཞན་དང་འབྲེལ་བ་
བྱེད་མཁས་པོ་ཞིག་ཡེ་ནས་མིན་པ་འདྲ། དེ་ནི་ཁོ་ལས་ཀ་གང་ལ་འཇུག་དུས་ཤིན་ཏུ་ཞིབ་
ཚགས་པོ་ཞིག་ཡིན་པ་དེས་ཀྱང་ཡིན་སྲིད། གང་ལྟར་ཁོ་རང་གི་ལོ་ཚོད་དང་མཐུན་པོ་
ཞིག་ཡེ་ནས་མེད་པ་འདྲ།”
རྫི་རྣོན་པོ་ཞེས་པའི་ཐ་སྙད་དེས་ང་ལ་ཚོར་བ་ཡ་མཚན་པ་ཞིག་བྱིན་སོང་། ལྟས་ངན་
མོ་རོའུ་ལ་རྫི་རྣོན་པོ་ཡོད་ཟེར་བ་ལས། ཆབ་གཞོང་གི་ཁ་སྟན་རྫི་རྣོ་ཟེར་ན་དགའ་སྙམ།
ངས་མོའི་ལུས་པོ་ཡོངས་ལ་ཞིབ་ཏུ་ཐེངས་གཅིག་བལྟས་པ་ཡིན། ཕར་བལྟས་ན་མོ་
རང་དེ་འདྲའི་གླེན་མ་ཞིག་ཡིན་པའི་བཟོ་གང་ཡང་མི་འདུག སྤྱིར་ན་མོས་རང་གི་བུ་ནི་མི་
ཅི་འདྲ་ཞིག་ཡིན་པ་ཤེས་ན་འགྲིག་མོད། དོན་དངོས་སུ་ཏག་ཏག་དེ་ལས་ལྡོག་འདུག་པ་འདྲ་
སྟེ། མ་གཞི་ནས་རང་གི་བུ་ལ་རྒྱུས་ལོན་བྱེད་དུས་ཨ་མ་ཚོ་ཁྱད་མཚར་བོ་ཡོད་པ་འདྲ། ཡིན་
ནའང་ང་རང་མོ་ལ་དགའ་མོས་ཡོད། “ཐ་མག་ཅིག་འཐེན་ནམ།” ངས་མོར་དེ་ལྟར་དྲིས།
  མོས་གཡས་གཡོན་ལ་ལྟ་ཙམ་བྱས་ཏེ “ངས་བལྟས་ན་འདི་ནི་ཐ་མག་འཐེན་ཆོག་
པའི་འཁོར་སྒམ་མིན་པ་འདྲ། རུ་ཌོལ་ཧྥུ།” མོས་ང་ལ་རུ་ཌོལ་ཧྥུ་ཞེས་བོས་པས་ང་རང་
ཤིན་ཏུ་སྤྲོ་བོ་བྱུང་སོང་།
“གང་ཡང་བྱེད་ཀྱི་མ་རེད། འུ་གཉིས་ཀས་ཁོ་ཚོས་སྡིགས་མོ་བྱེད་རག་བར་དུ་
འཐེན་ན་ཆོག” ངས་དེ་ལྟར་བཤད། དེ་ནས་མོས་ངའི་ལག་གི་ཐ་མག་བླངས་པས་ངས་མེ་
བསྒོས་པ་ཡིན།
མོས་ཐ་མག་འཐེན་པའི་བཟོ་ལྟ་དེའང་མིག་ལ་ཤིན་ཏུ་མཛེས་པོ་ཞིག་འདུག མོས་ཐ་
མག་ཤུགས་ཀྱིས་རྔུབ་པའི་རྗེས་ལ་ཡང་མོར་ཕྱིར་བཏང་ཡོང་། མོ་དང་ན་ཚོད་མཉམ་པའི་
བུད་མེད་ཚོས་རྟག་པར་དེ་ལྟར་ཐ་མག་འཐེན་གྱིན་འདུག མོའི་ལུས་ཐོག་ན་ཁྱེད་ཀྱི་ཡིད་
སེམས་དབང་མེད་དུ་འགུག་པའི་ཟིལ་ཤུགས་ཤིག་འདུག དངོས་གནས་དེ་འདྲའི་ཟིལ་
ཤུགས་ཤིག་གིས་ཡོངས་སུ་ཁེངས་འདུག
  གློ་བུར་དུ་མོའི་གདོང་ལས་ངོ་མཚར་བའི་མདངས་ཤིག་མངོན་གྱིན “ང་ནོར་བ་མིན་
ན། ཁྱོད་ལ་སྣ་ཁྲག་བཞུར་གྱིན་འདུག གཅེས་ཕྲུག" ཟེར།
  ངས་མགོ་ལྕོག་ལྡེམ་ལྡེམ་འགའ་བྱས་ནས་ལག་རས་བླངས་ཏེ “གངས་རྩེད་བྱས་ནས་
སྣ་ལ་ཕོག་སོང་།” ངས་སླར་ཡང “ཁ་བའི་ཆིངས་བུ་ཞིག” ངས་དེ་ལྟར་ཁ་གསབ་ཅིག་
བྱས། སྤྱིར་ན་ངས་ཡོད་ཚད་སྦ་གསང་མེད་པར་མོ་ལ་བཤད་ཀྱང་ཆོག་མོད། མང་དྲགས་
པ་དཀའ་ལས་ཁག་པ་ལ་ཨང་། ཡིན་ནའང་ང་དངོས་གནས་མོ་ལ་དགའ་མོས་ཡོད་པས།
རང་མིང་སྦ་གསང་བྱས་པར་འགྱོད་པ་ཕྲན་བུ་ཞིག་སྐྱེས། “ཁྱོད་ཀྱིས་ཤེས་སམ།” ངས་
སླར་ཡང་མོར “པེན་སི་རུ་མོ་རོའུ་ནི་ཀུན་ལ་མཐུན་པའི་སློབ་མའི་གྲས་ཡིན།”
  “ཨེ་རེད།"
ངས་ཡང་བསྐྱར་མགོ་ལྕོག་ལྡེམ་ལྡེམ་འགའ་བྱས་ནས “ངོ་མ་ཡིན། མོ་རོའུ་ལ་རྒྱུས་
ལོན་པར་དུས་ཡུན་རིང་བོ་དགོས། ཁོ་ནི་ངོ་མ་མི་སྐྱིད་ཅིག་ཡིན། ཐོག་མར་མཐོང་དུས་
སུས་ཀྱང་ཁོ་ནི་མི་སྟོབས་ཆེན་ཞིག་རེད་བསམ་ཡོང་། ཐེངས་དང་པོར་ངས་དེ་ལྟར་བསམ་
བྱུང་། ཡིན་ནའང་། དུས་ཡུན་ངེས་ཅན་ཞིག་འགོར་ཚེ་ད་གཟོད་མོ་རོའུ་ནི་རང་གཤིས་
རྒོད་པོའི་མི་ཞིག་ཡིན་པ་གཞི་ནས་རྟོགས་ནུས།”
 ལྕམ་མོ་མོ་རོའུ་ཡིས་ཅི་ཡང་མི་སྨྲ་བར་བློ་གཅིག་རྩེ་གཅིག་གིས་ང་ལ་ཉན་ནས་འདུག
ཨ་མར་གྱུར་པ་འདི་ཚོས་ནམ་རྒྱུན་འདི་ལྟར་གཞན་མིས་རང་བུ་བསྟོད་པའི་སྐད་ཆ་ལ་
ཉན་རྒྱུར་ཤིན་ཏུ་དགའ་བོ་བྱེད།
  དེའི་རྗེས་སུ་ངས་གང་བྱུང་མང་བྱུང་དུ་ལབ་རྡོལ་བྱས་པ་ཡིན། “ཁྱོད་ཀྱིས་འོས་
འགྲན་གྱི་དོན་དག་དེ་ཤེས་སམ།” ངས་དེ་ལྟར “འཛིན་གྲྭའི་ནང་གི་འོས་འགྲན་ཟེར་བ་
ཡིན། ”
  མོས་མགོ་བོ་གཡུག་གཡུག་བྱས། ངས་བྱུང་རྒྱལ་གྱི་གཏམ་མང་དུ་བཤད་པ་དེས་མོའི་
ཡིད་སེམས་སྤྲོ་དགས་ཡོངས་སུ་ཁེངས་འདུག ངོ་མ་དེ་འདྲ་རེད།
  “དེ་ནི་ང་ཚོའི་འཛིན་གྲྭའི་དོན་དག་ཅིག་ཡིན། ཐེངས་ཤིག་ལ་ང་ཚོ་མི་འགས་མོ་
རོའུ་འཛིན་གྲྭའི་རྒན་བདག་ལ་གདམ་བསམ་པ་ཡིན། དྲང་མོར་བཤད་ན་ང་ཚོའི་འཛིན་
གྲྭའི་ནང་མོ་རོའུ་མ་གཏོགས་རྒན་བདག་ལ་འདེམ་ཆོག་ཆོག་གི་མི་ཞིག་མེད། ངོ་མ་ཡིན།
ཁོ་མ་གཏོགས་རྒན་བདག་ལ་འོས་ཤིང་འཚམ་པ་ཞིག་ལར་ནས་མེད།” ངས་མུ་མཐུད་
དུ “ཡིན་ནའང་ཕྱིས་སུ་ཧ་རི‘ཧྥེན་སེར་ཟེར་བ་ཞིག་བདམས། མོ་རོའུ་བདམས་ཐོན་མ་
བྱུང་བ་ཡང་མདོར་གཏུགས་ན་ཁོ་རང་ཉིད་ལ་ཐུག་སྟེ། ཁོས་ང་ཚོར་ཁོ་མ་འདེམ་ཞེས་
བཙན་གྱིས་ཁ་བཀག་པས་ཡིན། ཁོ་དངོས་གནས་མི་མངོན་ཆུང་ཞིག་ཡིན་པར་མ་ཟད།
ཤིན་ཏུ་ཁེངས་སྐྱུང་ཞིག་ཀྱང་ཡིན། ཨ་ཙི། ཁོ་དངོས་གནས་མི་མངོན་ཆུང་ཞིག་ཡིན་ཡ།
ཁྱོད་ཀྱིས་ཅིས་ཀྱང་ཁོ་ལ་ངན་དེ་བསྒྱུར་དགོས་ཞེས་གདམས་ན་འགྲིག”
  “མ་མྱོང་། ཁོས་ང་ཚོར་དེའི་སྐོར་གྱི་སྐད་ཆ་ཚིག་གཅིག་ཀྱང་བཤད་མ་མྱོང་།”
ངས་མགོ་ལྕོག་ལྡེམ་ལྡེམ་འགའ་བྱས་རྗེས “མོ་རོའུ་ནི་མི་དེ་འདྲ་ཞིག་རེད། ཁོས་ཁྱོད་
ལ་བཤད་མི་དཔེ། དེ་ནི་ཁོའི་སྐྱོན་ཆ་རེད། ཁྱོད་ཀྱིས་དེའི་སྐོར་ནས་ཁོ་ལ་ཁ་ཏ་གོ་བསྐོན་
རེ་བྱས་ན་འགྲིག་གི་སེམས།”
 སྐབས་དེར་འཛིན་འཚོང་བ་དེ་ཚུར་ཡོང་ནས་མོའི་སྤ་སེ་ལ་ལྟ་བཤེར་བྱས་པ་དང་
ངའི་སྨྱོ་བཤད་ཀྱི་མཚམས་ཀྱང་དེ་ནས་རེ་ཞིག་འཇོག་དགོས་བྱུང་། མོ་རོའུ་ཟེར་བའི་
ཁྲམ་པ་མལ་ཁང་གི་བར་ཁྱམས་སུ་ལག་རས་རློན་པས་ཡར་འགྲོ་མར་ཡོང་དག་གི་རྐུབ་
ལ་གཞུ་མཁན་དེ་ནི་ཆུང་དུས་ངན་པ་ལང་ཤོར་ཞིག་ཡིན་པར་མ་ཟད། རྒས་དུས་ཀྱང་དེ་
དང་རང་བཞིན་གཅིག་ཡིན་མོད། ཡིན་ནའང་ངས་བྱུང་རྒྱལ་དུ་སྨྲས་པའི་སྐད་ཆ་དེས་
རང་གི་བུ་ནི་མི་མངོན་ཆུང་ཁེངས་སྐྱུང་ཅན་ཞིག་ཡིན་ཞིང་། ཁོས་ང་ཚོར་རང་ཉིད་
འཛིན་གྲྭའི་རྒན་བདག་ལ་འདེམ་པར་བཀག་པ་སོགས་ཡོད་ཚད་བདེན་པར་རློམ་གྱིན་
ཡོད་པར་སྣང་། ཕྲུ་གུ་དང་འབྲེལ་བའི་དོན་དག་གི་ཐད་དུ་ཨ་མ་ཚོ་ནམ་རྒྱུན་དེ་འདྲའི
གྲུང་པོ་མེད་པའི་ཚོད།
 “ཁྱེད་ཀྱིས་འཇའ་ཆང་ཞིག་བཏུང་ངམ།" ངས་མོར་དེ་ལྟར་དྲིས། ང་རང་གིས་ཆང་
རག་ཕོར་གང་བཏུང་འདོད་སྐྱེས་ཏེ “ངེད་ཚོ་ཟས་འཁོར་དུ་སོང་ན་ཆོག་གམ།”
  “གཅེས་ཕྲུག ཁྱོད་ཀྱིས་ཆང་བཏུང་ཆོག་གམ།” མོས་ང་ལ་དེ་ལྟར་དྲིས་ཀྱང་དེ་
འདྲའི་རྣ་བར་གཟན་པ་ཞིག་ཡེ་ནས་མ་བྱུང་།
  “འུན། དྲང་མོར་བཤད་ན་ད་དུང་ཆང་བཏུང་ཆོག་པའི་ཚད་ལ་སླེབས་མེད་མོད།
ཡིན་ནའང་ངའི་གཟུགས་པོ་རིང་བོ་ཡོད་པས། ཉོ་ཐུབ་ཀྱང་སྲིད།” ངས་མུ་མཐུད་དུ “ད་
རུང་ངའི་མགོ་རུ་སྐྲ་དཀར་པོ་མང་པོ་སྐྱེས་ཡོད།” ངས་མགོ་བོ་ཕར་བསྲིངས་ནས་སྐྲ་
དཀར་ཡོད་མེད་མོ་ལ་བསྟན། དེ་ནས་ཡང་བསྐྱར “འགྲོ། མཉམ་དུ་འགྲོ” ཞེས་བཤད་པ་
ཡིན། དྲང་མོར་བཤད་ན་ང་མོ་དང་མཉམ་དུ་འགྲོ་བ་ལ་མོས་པ་ཆེན་པོ་ཡོད།
  “དྲང་མོར་བཤད་ན། ཁྱོད་ཀྱིས་ཆང་མ་བཏུངས་ན་ཡག་པོ་ཡོད་འདོད། ངོ་མ་ཡིན།
གཅེས་ཕྲུག” མོས་ང་ལ “ཟས་འཁོར་གྱི་སྒོ་བརྒྱབ་ཡོད་ཀྱང་སྲིད། ད་ལྟ་འཕྱིས་པོ་ཆགས་
སོང་། དེ་ཁྱོད་ཀྱིས་ཀྱང་ཤེས་གསལ་རེད།”" མོས་བཤད་པ་ཤིན་ཏུ་བདེན་པར་འདུག ངས་
ཆུ་ཚོད་ག་ཚོད་ལ་སླེབས་པ་དྲན་སོས་ཀྱིན་མི་འདུག
  དེའི་རྗེས་སུ་མོ་ང་ལ་ཅེར་ནས་ཡུད་ཙམ་འགོར། སྐད་ཅིག་མ་དེར་ངའི་སེམས་ལ་
མོས་ང་རང་སྐྲག་སྣང་སྐྱེ་ངེས་པའི་དོན་དག་ཅིག་དྲིས་མི་ཡོང་ངམ་སྙམ། “ཨེར་ནེ་སིཊ་
ཡིས་འཕྲིན་པ་བཏང་སྟེ་ཁོ་གཟའ་ལྷག་པའི་ཉིན་ཁྱིམ་ནང་དུ་ལོག་ཡོང་གི་ཡིན། ཡེ་ཤུའི་
འཁྲུངས་སྐར་གྱི་གུང་གསེང་རེས་གཟའ་ལྷག་པའི་ཉིན་གཏོང་གི་ཡོད་ཟེར།” མོས “ཁྱོད་
ཀྱི་ནང་མི་འདྲ་ན་བ་མིན་པར་སྨོན། གློ་བུར་དུ་འགྲོ་དགོས་སོང་བ་འདི།” ཕར་བལྟས་
ཚོད་ཀྱིས་མོས་དངོས་གནས་ང་ལ་སེམས་ཁྲལ་བྱེད་ཀྱིན་པའི་བཟོ་ཞིག་ཤར་འདུག
  “དེ་འདྲ་མིན། ངའི་ནང་མི་རྣམས་སྐྱིད་པོ་བདེ་མོ་ཡིན།” ངས་མོར “ང་རང་ཉིད་
ལ་དོན་དག་ཅིག་ཡོད། ང་ལ་གཤག་བཅོས་ཤིག་བྱ་དགོས་པས།”
  “འོ། དེ་འདྲ་ཡིན་ནམ། དོན་དག་དེས་ངའི་སེམས་མི་སྐྱིད་པར་བྱས་སོང་།” མོས་ང་
ལ་དེ་ལྟར་བཤད་པས། ང་ལ་གློ་བུར་དུ་འགྱོད་པ་ཞིག་སྐྱེས། ཡིན་ནའང་ད་ནི་འཕྱིས་སོང་
བ་རེད།
  “དེ་འདྲའི་གཤག་བཅོས་ཆེན་པོ་ཞིག་མིན། ངའི་ཀླད་པར་སྐྲན་ཞིག་ཡོད་པས།།”
  “ཨ་ཙི། ངོ་མ་ཡིན་ནམ།" མོས་ལག་པས་ཁ་སྒོ་བཅད།
  “ངོ་མ་ནད་ཆེན་པོ་ཞིག་རྩ་བ་ནས་མ་རེད། ཀླད་པའི་ཕྱི་ཕྱོགས་སུ་འདུག་ཟེར། སྐྲན་
ཆུང་ཆུང་ཞིག ཁོ་ཚོས་དུས་ཡུན་སྐར་མ་འགའི་རིང་ལེན་ཐུབ་ཟེར།”
  དེའི་རྗེས་སུ་ངས་ཨམ་ཕྲག་ཏུ་བཅུག་པའི་ཆུ་ཚོད་ལ་བལྟས། ད་ནི་ངས་གང་བྱུང་མང་
བྱུང་དུ་བཤད་མ་འདོད་པས་ཡིན། དེ་ལྟ་མིན་པར་སླར་ཡང་དོན་དག་གཞན་ཞིག་གི་མགོ་
གླེང་ཚེ། ངས་སྔར་བཞིན་ཆུ་བཞུར་བཞུར་ངང་ལ་ཆུ་ཚོད་འགར་བཤད་ཐུབ། ངོ་མ་ཡིན།
ཆུ་ཚོད་རེ་འགར་བཤད་ཐུབ།
  དེའི་རྗེས་སུ་ངེད་གཉིས་ཀས་མང་པོ་མ་བཤད། མོས་དུས་དེབ་ཅིག་ལ་ལྟ་ཡི་འདུག
ནེའུ་ཨར་ཁུ་རུ་སླེབས་པ་དང་མེ་འཁོར་ལས་བབས། མོས་ངའི་གཤག་བཅོས་ལ་གཟབ་
དགོས་ཚུལ་མང་པོ་ཞིག་ལབ་སོང་བར་མ་ཟད། ང་ལ་རུ་ཌོལ་གྷུ་ཞེས་ཐེངས་མང་པོར་བོས་
བྱུང་། མོས་ད་དུང་ང་རང་དབྱར་ཁར་ཁོ་ཚང་ལ་མགྲོན་དུ་ཕེབས་ཤོག་དང་ཁོ་ཚང་མཚོ་
འགྲམ་དུ་ཡོད་ལ། དེ་རུ་ད་རུང་དྲྭ་སྤོལ་ར་བ་ཞིག་ཀྱང་ཡོད་ཟེར།
ངས་མོར་ཡང་དང་བསྐྱར་དུ་བཀའ་དྲིན་ཆེ་ཞེས་བཤད་ཅིང་། ད་ལོའི་དབྱར་ཁར་
ང་རང་ཨ་ཕྱི་དང་མཉམ་དུ་ལྷོ་ཨ་རི་གླིང་དུ་འགྲོ་དགོས་ཞེས་རྫུན་ལབ་པ་ཡིན། དྲང་མོར་
བཤད་ན་ངའི་ཨ་ཕྱི་ལགས་རྒ་བས་ནོན་ནས་ཡོད་པས་དེ་རུ་འགྲོ་མི་ཐུབ་པར་མ་ཟད། མོས་
ང་ལ་རིན་ཆེན་གསེར་དངུལ་ཅི་འདོད་འདོད་ཅིག་བྱིན་ཡང་། ང་རང་ལྟས་ངན་ཁྲམ་པ་
མོ་རོའུ་ལ་ཐུག་པར་འགྲོ་མི་སྲིད། ང་ལ་འགྲོ་སའི་གནས་མེད་ནའང་ཁོ་ཚང་དུ་མི་འགྲོ་ཁོ་
ཐག་ཡིན།

དགུ།

  ཕན་ཨེན་མེ་འཁོར་འབབ་ཚུགས་ནས་སར་བབས་མ་ཐག་བགྱིས་པའི་ལས་ཀ་དང་པོ་
ནི། སུ་ཞིག་ལ་ཁ་པར་ཞིག་གཏོང་སྙམ་ནས་ཁ་པར་ཁང་ཞིག་ཏུ་འཛུལ་བ་དེ་ཡིན། འདྲུད་
ཁུག་གཉིས་ཀ་ཁ་པར་ཁང་གི་སྒོ་ཁར་བཞག་པ་ཡིན། དེ་གར་བཞག་ན་ངས་ནང་ནས་ཀྱང་
གསལ་བོར་མཐོང་ཐུབ། དོན་དམ་པར་སུ་ཞིག་ལ་ཁ་པར་གཏོང་ངམ། ང་ནང་དུ་འཛུལ་
རྗེས་ཡང་སྙིང་སུ་ཞིག་ལ་ཁ་པར་གཏོང་དགོས་པའང་དྲན་གྱིན་མི་འདུག ངའི་གཅེན་
པོD.B.ཧོ་ལི་ཝུ་ཌ་རུ་ཡོད་ལ། སྲིང་མོ་ཧྥེ་བྷེ་མཚན་མོའི་ཆུ་ཚོད་དགུ་པར་གཉིད་ཉལ་
གྱིན་ཡོད་པས་མོ་ལ་ཁ་པར་བཏང་མ་བཏང་མེད། གལ་ཏེ་ཁ་པར་བཏང་ཡང་ངའི་ཕའམ་
ཡང་ན་ཨ་མ་ལགས་ཀྱིས་ལེན་ཡང་སྲིད། དེ་ནས་ངས་ལྗེན“གྷ་ལ་གྷེར་གྱི་ཨ་མ་ལགས་ལ་
པ་ཁར་ཞིག་བཏང་ནས་མོའི་གུང་གསེང་ནམ་ཞིག་ལ་གཏོང་མིན་འདྲི་བསམ་མོད། ཡང་
སེམས་ལ་འཕྱིས་དྲགས་པས་མ་བཏང་ན་འགྲིག་གི་འདོད། དེ་ནས་ཡང་ངའི་སེམས་ལ་
སྔོན་ཆད་ཀྱི་རྩེད་གྲོགས་མ་སཱ་ལེ་ཧེ་སི་དྲན་ཡོང་། མོས་དེ་སྔོན་ང་ལ་ཁ་ཡག་ངོ་དགས་
ཕྱུར་བུར་གཏམས་པའི་འཕྲིན་ཞིག་བྲིས་ཡོང་བ་ལས་ད་ལོའི་ཡེ་ཤུའི་འཁྲུངས་སྐར་གྱི་
རྟེན་འབྲེལ་ལྗོན་པ་འབྲེག་རོགས་བྱ་དགོས་ཚུལ་ཡང་བྲིས་འདུག ཡིན་ནའང་ངས་སྔར་
བཞིན་སེམས་ལ་ཁ་པར་ནི་མོ་རང་གི་ཨ་མས་ལེན་ཡང་སྲིད་དོ་སྙམ། མོའི་ཨ་མས་ངའི་
ཨ་མ་ལགས་ངོ་ཤེས་ཀྱིན་ཡོད་པས། མོས་དེ་མུར་ངའི་ཨ་མ་ལགས་ལ་ཁ་པར་བཏང་ནས་
ང་རང་ནིག་ཡོར་ན་ཡོད་ཚུལ་མི་བཤད་པའི་ངེས་པ་མེད་སྙམ། ངས་ལྕམ་ཧེ་སི་ལ་ཁ་
པར་གཏོང་འདོད་མ་བྱུང་བ་ལ་རྒྱུ་མཚན་གཞན་ཞིག་ཀྱང་མཆིས་ཏེ། ཐེངས་ཤིག་ལྕམ་
ཧེ་སི་ཡིས་རང་གི་བུ་མོ་ལ་ང་ནི་མི་ཚུལ་ལྡན་ཞིག་མ་རེད་ཅེས་བཤད་པར་མ་ཟད། ང་ལ་
འདུན་མ་མི་འདུག་ཅེས་ཀྱང་བཤད་མྱོང་བས་ཡིན། དེའི་རྗེས་སུ་ངས་ཝུ་ཊོན་སློབ་འབྲིང་
གི་སློབ་གྲོགས་ཀ་རལ“ལུ་སི་དྲན་ཡོང་། ཡིན་ནའང་མི་འདི་ལ་ང་དགའ་བ་བག་ཙམ་
ཡང་མེད། དེ་ལྟར་ང་ཁ་པར་ཁང་དེ་ནས་དུས་ཡུན་སྐར་མ་ཉི་ཤུ་ལྷག་ལ་བསྡད་མཐར་སུ་
ལའང་ཁ་པར་མ་བཏང་བར་ཕྱིར་ཐོན་ཏེ། འདྲུད་ཁུག་གཉིས་ཀ་དྲུད་ནས་གླ་འཁོར་ཞིག་
ལ་བསྡད་པ་ཡིན།
 ལྟས་ངན། སྐབས་དེར་ངའི་བླ་འཁྱམས་སོང་བ་འདྲ། ངས་ཁ་ལོ་བའི་ལག
ཁྱིམ་གྱི་ས་གནས་སྤྲད། རང་ཉིད་སྔོན་ལ་མགྲོན་ཁང་གང་རུང་ཞིག་ཏུ་ཉིན་གཉིས་ཙམ་
ལ་བསྡད། དེ་ནས་སློབ་གྲྭར་གུང་གསེང་བཏང་རྗེས་ཡུལ་ལ་ལོག་དགོས་པ་ངས་རྦད་དེ་
བརྗེད་སོང་། ནིག་ཡོར་གྲོང་ཁྱེར་གྱི་དབུས་གླིང་གའི་ཕྱེད་ཙམ་བརྒལ་དུས་ངས་གཞི་ནས་
དོན་དག་དེ་ཡིད་ལ་དྲན་ཡོང་། “ཝེ། ངས་ཁྱོད་ལ་བྱིན་པའི་ས་གནས་ནོར་འདུག ང་ཕྱིར་
འགྲོ་དགོས་པས། ཁྱེད་ཀྱིས་རླངས་འཁོར་ཕྱིར་སྐོར་རོགས།”
  ཁ་ལོ་བ་དེ་མི་སྤྱང་བོ་ཞིག་རེད། “གྲོགས་པོ། འདི་ནས་ཕྱིར་འཁོར་ཆོག་པ་མ་རེད།
ང་ཚོ་སྲང་ལམ་བཅུ་དགུ་པར་སླེབས་ན་མ་གཏོགས་ཁ་ཕྱིར་འཁོར་མི་ཐུབ།”
 ངས་ཁོ་ལ་ཁ་རྩོད་གང་ཡང་བྱེད་མ་འདོད་པར “འུན། དེ་ཡང་ཆོག” ངས་ཁོ་ལ་དེ་
ལྟར་བཤད་སྐབས་སེམས་ལ་གློ་བུར་དུ་དོན་དག་གཞན་ཞིག་དྲན་ཡོང “ཁྱོད་ཀྱིས་དབུས་
གླིང་གའི་ནུབ་ཕྱོགས་ཀྱི་མཚེའུ་དེའི་ནང་དུ་བྱ་གག་མང་པོ་ཡོད་པ་ཤེས་སམ། མཚེའུ་ལ་
དར་ཁ་འགྲིག་ཚེ་བྱ་གག་དེ་ཚོ་གང་དུ་འགྲོ་བ་ཨེ་ཤེས།"” དེ་ལྟར་དྲིས་མོད། ངའི་སེམས་ལ་
ཁོས་དེ་ཁྱོན་ནས་ཤེས་མི་སྲིད་སྙམ།
   ཁོ་ཁ་ཚུར་འཁོར་ནས་ང་ལ་ལྟ་ཙམ་བྱས། ཁོའི་གདོང་གི་རྣམ་འགྱུར་ལས་ང་སྨྱོན་པ་
ཞིག་ཏུ་འཁྲུལ་བ་རྟོགས་སླ། “གྲོགས་པོ། ཁྱོད་ཀྱིས་ཅི་བྱ་འདོད་པ་ཡིན།” ཁོས་ང་ལ “ང་
ལ་ཀུ་རེ་རྩེ་བ་ཡིན་ནམ།”
“མིན་མིན། ངས་དེ་ཚོ་ཡང་སྙིང་གང་ཞིག་ཏུ་ཡོད་པ་ཤེས་འདོད་པ་ཙམ་ཡིན།”
  དེ་ནས་ཁོས་ཀྱང་ཅི་ཡང་མ་བཤད་ལ་ང་ཡང་ཁུ་སིམ་མེར་བསྡད་པ་ཡིན། དབུས་གླིང་
ག་ལས་ཕྱིར་ཐོན་ཏེ་སྲང་ལམ་བཅུ་དགུ་པར་སླེབས་པ་ན་ཁོས་ང་ལ “ཡ། གྲོགས་པོ། ད་
གང་ཞིག་ལ་འགྲོ་དགོས” ཟེར།
 “འོ་རེད། ང་ཤར་ཁུལ་གྱི་མགྲོན་ཁང་དུ་སྡོད་མི་འདོད། དྲང་མོར་བཤད་ན་ངོ་
ཤེས་པའི་མི་རྣམས་ལ་འཕྲད་འདོད་མེད། ང་གསང་སྟབས་ཀྱིས་ཡུལ་སྐོར་ལ་འགྲོ་བ་
ཡིན།” སྤྱིར་ན་གསང་སྟབས་ཀྱིས་ཡུལ་སྐོར་ལ་འགྲོ་བ་ཞེས་པ་སོགས་ཀྱི་ཐ་སྙད་གྱོང་པོ་
དག་སྤྱོད་པར་ང་ཡེ་ནས་མི་དགའ་མོད། ཡིན་ནའང་ཁོ་ལྟ་བུའི་ཁ་ལོ་བ་སྡུག་ཆགས་ལ་
ཕྲད་ན་ཐ་སྙད་དེ་དག་སྤྱད་ཀྱང་མི་ཆོག་རྒྱུ་མེད།
  “ཁྱེད་ཀྱིས་ད་ལྟ་ཋ་ཧྥུ་ཋིའམ་ཡང་ན་ནེའུ“ཡོར་ཀེར་གཉིས་ཀྱི་འཁྲབ་སྟོན་རོལ་མོའི་
རུ་ཁག་ལ་སུས་སྣེ་ཁྲིད་བྱེད་ཀྱིན་པ་ཤེས་ཀྱི་མེད་འགྲོ།”
  “དེ་ངས་ཧ་གོ་ཡི་མེད། གྲོགས་པོ།”
  “འུན། དེས་ན་ང་རང་ཨེ་ཌ་མོན་ཊ་མགྲོན་ཁང་དུ་སྐྱོལ་དང་།” ངས་ཁོ་ལ “ཁྱོད་
ཀྱིས་ལམ་འགྲམ་གྱི་ཆང་ཁང་གང་རུང་ཞིག་ཏུ་ཆང་རག་ཅིག་བཏུང་འདོད་དམ། མགྲོན་
ངས་བྱེད། ངའི་ལག་ན་དངུལ་ཡོད།”
   “ངས་བཏུང་མི་འདོད། གྲོགས་པོ། དགོངས་དག”
 ཨེ་ཌ་མོན་ཊ་མགྲོན་ཁང་དུ་སླེབས་པ་དང་ངས་ཐོ་བཀོད་པ་ཡིན། ད་ཅི་རླངས་
འཁོར་ལས་མ་བབས་པའི་ཡར་སྔོན་ལ། ངས་ཞྭ་མོ་དེ་བླངས་ནས་གྱོན་པ་ཡིན། ཡིན་
ནའང་མགྲོན་ཁང་ཐོ་འགོད་དུས། ངས་ཞྭ་མོ་དེ་ཕུད་པ་ཡིན། དེ་ཡང་གཞན་གྱིས་མཐོང་
ན་ང་སྨྱོན་པ་ཞིག་ཏུ་འཁྲུལ་འགྲོ་བར་དོགས་པ་ཡིན། ཡིན་ནའང་དགོད་བྲོ་བ་ཞིག་ལ།
དང་ཐོག་མགྲོན་ཁང་འདི་རུ་ཞག་སྡོད་བྱེད་མཁན་མང་ཆེ་བ་ཡ་མ་བརླ་རྐྱང་རྐྱང་ཡིན་
པ་ངས་དངོས་གནས་མ་ཤེས། ཐན་ལྟས། མགྲོན་ཁང་འདིའི་ནང་དུ་མི་ཡ་མ་བརླ་རྐྱང་རྐྱང་
བསྡད་འདུག
  ཁོ་ཚོས་ང་ལ་བཀོད་སྒྲིག་བྱས་པའི་ཁང་བ་ཐེབས་ཆག་ཅིག་རེད། སྒེའུ་ཁུང་ལས་
མགྲོན་ཁང་གི་ཁང་བའི་ལོགས་ཤིག་མ་གཏོགས་གཞན་ཅི་ཡང་མཐོང་མི་ཐུབ། སྐབས་དེར་
ང་རང་ཡང་ཉབ་ཉོབ་ཏུ་གྱུར་ཡོད་པས་ཕྱི་རོལ་གྱི་ཡུལ་ལྗོངས་ལ་ནི་དོ་སྣང་གང་ཡང་བྱེད་
མ་ནུས་མགྲོན་ཁང་དུ་འཁྲིད་པའི་ཞབས་ཕྱི་བ་ནི་ལོ་ན་དྲུག་ཅུ་རེ་ལྔ་ཡན་ལ་སོན་པའི་
རྒས་འཁོགས་ཤིག་རེད་ལ། རྒད་པོ་དེ་མཐོང་བས་ང་ལ་ཅི་ཡིན་ཆ་མ་འཚལ་བའི་སྐྱོ་ཤས་
ཤིག་ངང་ངམ་ཤུགས་ཀྱིས་སྐྱེ་ཡོང་། རྒད་པོ་དེ་ནི་སྤྱི་ཐེར་ཞིག་རེད། ཁོ་ཡང་མགོ་བོར་སྐྱེས་
པའི་སྤུ་ཉག་ཡོད་ཚད་གཡས་ཕྱོགས་སུ་བཤད་ནས་སྤུ་མེད་པའི་ཀ་པཱ་ལ་འགེབ་ཅི་ཐུབ་
བྱེད་པའི་སྐྱེ་བོ་དེ་དག་གི་རིགས་སུ་གཏོགས།  གལ་ཏེ་ང་རྒད་པོ་དེ་ཡིན་ན་ངས་ཆོ་མེད་
པའི་དོན་དག་འདི་འདྲ་མི་ལས་ཁོ་ཐག་ཡིན། གང་ལྟར་གཞན་ལ་རྡོག་ཁྲེས་འཁྱེར་རོགས་
བྱས་ཚེ་རྔན་པ་རག་པས། ལས་ཀ་འདི་ནི་ཁོ་ལྟ་བུའི་རྒས་འཁོགས་ཚོར་ཤིན་ཏུ་འོས་ཤིང་
འཚམ་པོ་ཡོད་པ་འདྲ།
  ཁོ་ཕྱིར་སོང་རྗེས་ངས་སྒེའུ་ཁུང་གི་ཕྱི་རོལ་ལ་བལྟས་པ་དང་དེ་ནས་ཐོག་ལྭ་ཕུད་པ་
ཡིན། དྲང་མོར་བཤད་ན་ང་ལ་ལས་ཀ་གཞན་ཅི་ཡང་མེད། ངས་སྒེའུ་ཁུང་ལས་མཐོང་བའི་
གནས་ཚུལ་རྣམས་ཇི་མ་ཇི་བཞིན་དུ་བཤད་ན། ཁྱེད་རང་ཧ་ལས་ཤིང་ཧོན་ཐོར་ཡང་སྲིད།
སྒེའུ་ཁུང་ལས་ངས་སྐྲ་ལོ་སྐྱ་བོ་ཡིན་པའི་མི་ཞིག་མཐོང་། མི་དེས་དོར་ཐུང་མ་གཏོགས་
ཅི་ཡང་གྱོན་མི་འདུག ཁོས་ཅི་ཞིག་བྱེད་ཀྱིན་པ་ངས་བཤད་ཀྱང་ཁྱོད་ཀྱི་རྣ་བར་འགྲོ་མི་
སྲིད། ཐོག་མར་ཁོས་འདྲུད་སྒམ་ཞིག་བླངས་ཏེ་མལ་ཁྲིའི་སྟེང་དུ་བཞག སྒམ་དེའི་ནང་
ནས་བླངས་ཡོང་བ་ཐམས་ཅད་བུད་མེད་ཚོའི་ལྭ་བ་ཤ་སྟག་རེད། དེ་ནས་ཁོས་རེ་རེ་བཞིན་
དུ་ལུས་ལ་གྱོན། དར་འབོབ། རྟིང་ཙོག ནུ་ཁེབས། ད་དུང་ནང་ལྭ་ལུས་འབྱར་ཞིག་ཀྱང་
འདུག དེ་ནས་བུད་མེད་ཀྱི་གཟབ་གོས་ལུས་འབྱར་ཞིག་གྱོན། ངས་ལྷ་ཆེན་པོ་དཔང་དུ་
བཞག་ཆོག ཁོས་དངོས་གནས་དེ་འདྲ་ཞིག་གྱོན་ནས་ཁང་བའི་ནང་དུ་ཕར་འགྲོ་ཚུར་
འགྲོ་བྱས། བུད་མེད་ཚོའི་གོམ་པའི་འདེགས་འཇོག་དེ་འདྲ་སྒྱུར་བཞིན་ཕར་འགྲོ་ཚུར
འགྲོ་བྱས། ད་དུང་ཐ་མག་འཐེན་ཞོར་མེ་ལོང་ལ་ལྟ་ཡི་འདུག ཁོ་རང་གཅིག་པུ་ཡིན་
པ་འདྲ། ཁྲུས་ཁང་དུ་མི་གཞན་མེད་ན་ཁོ་རང་གཅིག་པུ་རེད། གང་ལྟར་ངས་ཁོ་རང་མ་
གཏོགས་མི་གཞན་མཐོང་མ་སོང་། དེའི་རྗེས་སུ། ངས་ཡང་ཁང་མིག་གཞན་པ་ཞིག་གི་
སྒེའུ་ཁུང་ལས་སྣང་ཚུལ་གཞན་ཞིག་མཐོང་། དེ་ནི་སྐྱེས་པ་ཞིག་དང་བུད་མེད་ཅིག་རེད།
ཁོ་གཉིས་ཀས་ཕན་ཚུན་གྱི་གདོང་ལ་ཆུ་གཏོར་གྱིན་འདུག དེ་ནི་ཆང་ཡིན་ཡང་སྲིད།
ཁོ་གཉིས་ཀྱི་ཕོར་བའི་ནང་དུ་ཅི་ཞིག་བླུགས་པ་ངས་གསལ་བོར་མཐོང་གིན་མི་འདུག
གང་ལྟར་སྐྱེས་པ་དེས་སྔོན་ལ་ཕོར་བའི་ནང་གི་ཆུ་ཧུབ་གང་བཏུངས་རྗེས་བུད་མེད་དེའི་
ལུས་སྟེང་ལ་གཏོར་སོང་། དེ་ནས་ཡང་བུད་མེད་དེས་ཀྱང་སྐྱེས་པ་དེ་ནང་བཞིན་བྱས། དེ་
ལྟར་རེས་མོས་སུ་ཆུ་གཏོར་ནས་རྩེད་མོ་འདྲ་ཞིག་རྩེ་ཡི་འདུག ཁོ་གཉིས་ཀས་ཕན་ཚུན་
ལ་ཤབ་ཤུབ་མང་པོ་ཞིག་བཤད་བཞིན་སྤྲོ་དགས་མྱོས་པའི་ངང་ཚུལ་ལ་བལྟས་ན། དེ་ནི་
གནའ་ནས་ད་ལྟའི་བར་གྱི་རྩེད་མོ་ཀུན་ལས་ཆེས་ལེགས་ཤོས་དེ་ལོས་ཡིན་སྙམ་པའི་ཚོར་
བ་ཞིག་སྟེར་ངེས། ངས་དྲང་མོར་བཤད་པ་ཡིན། མགྲོན་ཁང་དེའི་ནང་དུ་སྡོད་མཁན་མང་
ཆེ་ཤོས་སྐྱེ་བོ་ཡ་མ་བརླ་འབའ་ཞིག་རེད། དེ་དག་དང་བསྡུར་ན། ང་ནི་མགྲོན་ཁང་དེའི་
ནང་གི་ཚུལ་ལྡན་གྱི་སྐྱེས་པ་མདོ་མེད་གཅིག་པུ་དེ་ཡིན་པ་འདྲ། སྐབས་དེར་ངས་ཨེན་
ཙམ་གྱིས་སིད་རད་ལ་ཊེར་ལ་གློག་འཕྲིན་ཞིག་བཏང་ནས། ཁོ་མྱུར་དུ་མེ་འཁོར་ལ་བསྡད་
དེ་འདི་གར་ཤོག་དང་། མགྲོན་ཁང་འདིའི་ནང་ནས་ཁོས་བྱ་དགའ་ཨང་དང་པོ་ལེན་མི་
ལེན་མེད་ཅེས་བཤད་ན་སྙམ།
  སྐབས་ལན་རེར་སྙིང་བོ་ཏིལ་འབྲུ་ཙམ་ཡང་མེད་པའི་དོན་བྱ་རེ་འགས་ཀྱང་ངའི་
ཡིད་སེམས་རབ་ཏུ་འགུག་པར་བྱེད་དེ། དཔེར་ན་ངའི་སྣང་ངོར་གདོང་ཡོངས་ཆུ་ཡིས་
བརླན་པའི་བུད་མེད་དེ་དངོས་གནས་མཛེས་མ་ཞིག་འདུག་སྙམ། ནང་སེམས་རྒྱུད་ལ་
བརྟག་ཅིང་དཔྱད་ན་ཁྱོད་ཀྱིས་ང་ལྟ་བུའི་ཆགས་ལྡན་གྱི་སྐྱེ་བོ་ཞིག་ལར་ནས་མཐོང་
མྱོང་མེད་ཀྱང་སྲིད་དེ། མཚམས་ལན་རེར་ངས་གལ་ཏེ་གོ་སྐབས་འདྲ་བྱུང་ན་དོན་དག་
ཐ་ཤལ་རེ་གཉིས་བསྒྲུབས་ཀྱང་མི་ཆོག་རྒྱུ་མི་འདུག་སྙམ་གྱིན་ཡོད། དཔེར་ན་བུ་བུ་མོ་
གཉིས་ཀས་ཆང་འཐུངས་ནས་ཅུང་ར་བཟི་བ་ན། བུ་མོ་དེའི་གདོང་ལ་ཆུ་གཏོར་ནས་རྩེད་
མོ་བརྩེས་ཀྱང་མི་ཆོག་རྒྱུ་མེད་སྙམ་ཡོང་། ཡིན་ནའང་དེ་ལྟར་བྱ་འདོད་གཏན་ནས་མེད་
དེ། ངའི་བསམ་པར་གལ་ཏེ་ཁྱོད་ནི་ངེས་པ་དོན་གྱིས་བུ་མོ་དེ་ལ་དགའ་ཞིང་དུང་བ་ཡིན་
ན། ཁྱོད་ཀྱིས་མོར་ཅི་འདོད་འདོད་དུ་རྩེད་མོ་རྩེ་མི་རུང་འདོད་པ་ཡིན། ཁྱོད་རང་བུ་མོ་
ཞིག་ལ་དངོས་གནས་དགའ་ཚེ་བུ་མོ་དེའི་ངོ་གདོང་ལ་དགའ་བ་ཡིན་པ་ནི་སྨོས་མ་དགོས་
པས། གལ་ཏེ་ཁྱོད་རང་བུ་མོ་དེའི་ངོ་གདོང་ལ་དགའ་བ་ཡིན་ན་ཁྱོད་ཀྱིས་མོའི་ངོ་གདོང་
ལ་ཅི་འདོད་འདོད་ཀྱི་རྩེད་མོའམ་ཐ་ཤལ་གྱི་དོན་དག་གང་ཡང་སྒྲུབ་མི་འོས། དཔེར་ན་བུ་
མོ་དེའི་ངོ་གདོང་ལ་ཆུ་གཏོར་བ་སོགས་བྱེད་མི་རིགས་པར་སེམས། ལོ་གཉིས་ཀྱི་སྔོན་ལ་
ངས་བུ་མོ་ཞིག་ངོ་ཤེས་པ་ཡིན། ཨ་ཙི། བུ་མོ་དེ་དངོས་གནས་ང་ལས་ཀྱང་ངན་པ་ཐ་ཤལ་
ཞིག་ཡིན། ངེད་གཉིས་མཉམ་དུ་རྩེད་མོ་སྣ་ཚོགས་རྩེ་ཡི་ཡོད་ལ་སྐབས་འགར་ཐ་ཤལ་གྱི་
རྩེད་མོའང་འགའ་རེ་བརྩེས་པ་ཡིན། ཡིན་ནའང་འཁྲིག་སྤྱོད་ཀྱི་སྐོར་ནས་ངས་ངོ་མ་ཅི་
ཡང་མི་ཤེས། སྐབས་འགར་ངས་དོན་དག་དེའི་ཐད་ནས་རང་ལ་སྒྲིགས་ལམ་མང་པོ་ཞིག་
བཞག་པ་ཡིན། ན་ནིང་དབྱར་ཁར་ངས་རང་ཉིད་དགའ་མོས་མེད་པའི་བུ་མོ་ཚོ་དང་རྩེད་
མོ་གང་བྱུང་མི་བྱེད་པའི་སྒྲིགས་ལམ་ཞིག་བཞག ཡིན་ནའང་གཟའ་འཁོར་གཅིག་ལས་
མ་འགོར། ང་རང་གི་སྒྲིགས་ལམ་དང་འགལ་སོང་། དྲང་མོར་བཤད་ན་ངས་ཤིན་ཏུ་གཡོ་
འཕྲུལ་ཆེ་བ་མིང་ལ་ཨན་ནེ“ལོ་བེ་སི་ཧྲིར་མན་ཞེས་འབོད་པའི་བུ་མོ་ཞིག་ལ་ཞག་གང་
བོར་མཆུ་སྦྱར་པ་ཡིན། ཡིན་ནའང་འཁྲིག་སྤྱོད་ཀྱི་སྐོར་ངས་ངོ་མ་ཅི་ཡང་མི་ཤེས། ལྷ་ཆེན་
པོ་དཔང་དུ་བཞག་ཆོག ངོ་མ་ཅི་ཡང་མི་ཤེས།
  ང་རང་གནས་གཅིག་དུ་ལངས་བསྡད་དེ་ལྗེན་ལ་ཁ་པར་ཞིག་གཏོང་མིན་སྐོར་མནོ་
བསམ་བཏང་བ་ཡིན། ངས་མོ་ཡོད་སའིB.M.སློབ་འབྲིང་ལ་ཁ་པར་ཞིག་གཏོང་བསམ་པ་
ལས་མོའི་ཁྱིམ་ལ་ཁ་པར་གཏོང་འདོད་པ་ནི་མིན། སྤྱིར་ན་འདི་འདྲ་འཕྱིས་ན་སློབ་གྲྭར་
ཁ་པར་གཏོང་མི་རིགས་མོད། ཡིན་ནའང་ངས་ཕ་རོལ་པོར་ང་ནི་ལྗེན་གྱི་ཞང་པོ་ཡིན་ལ།
ལྗེན་གྱི་ཨ་མ་ལགས་ལ་འཁོར་བགེགས་བྱུང་ནས་འདས་སོང་བས་ད་ལྟ་ཉིད་དུ་མོར་ཁ་
པར་སྣེ་ལེན་བྱེད་དུ་ཆུགས་ཞེས་བཤད་འདོད་པ་ཡིན། ངའི་བསམ་པར་དེ་ལྟར་བཤད་ན་
མོས་ཁ་པར་ལ་ཉན་ཁོ་ཐག་ཡིན་སྙམ། མཇུག་མཐར་ངས་ཁ་པར་མ་བཏང་བའི་རྒྱུ་མཚན་
ཉག་གཅིག་ནི། ང་ལ་མོས་པ་དེ་མེད་པས་ཡིན། ངོ་མ་རང་ལ་མོས་པ་མེད་ན་ཁ་པར་ཡང་
གཏོང་འདོད་ཡེ་ནས་མི་འདུག
དེ་ནས་ཡུད་ཙམ་འགོར་སོང་། ང་རང་རྐུབ་སྟེགས་སུ་བསྡད་ནས་ཐ་མག་རྐང་གཅིག་
འཐེན་པ་ཡིན། སྐབས་དེར་ང་ལ་འདོད་ཆགས་མེ་ལྟར་འབར་གྱིན་འདུག ངོ་མ། ངས་དེ་
ཁས་ལེན་པ་ཡིན། གློ་བུར་དུ་ངས་ཐབས་ཤེས་གཞན་ཞིག་དྲན་ཡོང་། དངུལ་ཁུག་བསྔོགས་
ནས་ས་གནས་བྲིས་པའི་ཤོག་དྲིལ་ཞིག་བླངས་པ་ཡིན། དེ་ནི་པུ་རིན་སེ་ཊོན་དུ་སློབ་གཉེར་
བྱེད་ཀྱིན་པའི་ཕོ་གསར་ཞིག་གིས་ང་ལ་བྲིས་པ་ཡིན། ན་ནིང་དབྱར་ཁར་ངེད་གཉིས་འདུ་
འཛོམས་ཤིག་ཏུ་ངོ་ཤེས་སུ་གྱུར། ཤོག་དྲིལ་དེ་དངུལ་ཁུག་ལས་བསྐྱུར་ཡུན་རིང་དྲགས་
པས་མདོག་ཀྱང་ཡལ་ཟིན་མོད། ས་གནས་དང་ཁ་པར་ཨང་གྲངས་ད་ལྟའང་ད་དུང་གསལ་
བོར་མཐོང་གིན་འདུག ཨང་གྲངས་དེའི་བདག་པོ་ནི་འཕྱོན་མ་ངོ་མ་ཞིག་མིན་ཡང་རེ་
འགར་དེ་འདྲའི་ལས་ལའང་འཇུག་གི་ཡོད་ཅེས་ཕོ་གསར་དེས་ང་ལ་བཤད། ཐེངས་ཤིག་
ཁོས་མོ་ཁྲིད་ནས་པུ་རིན་སེ་ཊོན་དུ་སྤེལ་བའི་བྲོ་ཚོགས་ཤིག་ལ་ཞུགས་པས། ཨེན་ཙམ་
མིན་ན་ཁོ་སློབ་གྲྭ་ནས་ཕྱིར་འཕུད་བཏང་སོང་ཟེར། དྲང་མོར་བཤད་ན་མོ་ནི་གཞས་གཏམ་
རྩལ་རྩེད་པ་ཞིག་གམ་ཡང་ན་ལྭ་འཕུད་འཁྲབ་སྟོན་པ་ཞིག་ཡིན་པ་འདྲ། གང་ལྟར་ངས་
མོར་ཁ་པར་ཞིག་བཏང་བ་ཡིན། མོའི་མིང་ལ་ཧྥི་ཐ་ཀ་ཝེན་ཌི་ཞི་ཞེས་འབོད། ས་གནས་ནི་
སྲང་ལམ་དྲུག་ཅུ་རེ་ལྔ་པ་སི་ཊན་ཧྥོར་ཌ་ཨ་རམ་སི་མགྲོན་ཁང་རེད། དེ་ནི་ནག་ནོག་ལྗན་
ལྗིན་གྱིས་ཡོངས་སུ་ཁྱབ་པའི་གནས་ཤིག་ཡིན་པ་སྨོས་ཅི་འཚལ།
དུས་ཡུན་རིང་ཙམ་ལ་ཁ་པར་མ་བླངས་པས་ངས་མོ་ཁྱིམ་དུ་བསྡད་མེད་པའམ་ཡང་
ན་དོན་དག་གཞན་གང་རུང་ཞིག་ཡིན་བསམ་མོད། ཡིན་ནའང་ཡུན་རིང་བོ་ཞིག་འགོར་
རྗེས་མོས་གཞི་ནས་ཁ་པར་ལ་ཉན།
  “ཝེ།” ངས་རང་གི་སྐད་ངག་ཇེ་སྦོམ་ལ་བཏང་ནས་དེ་ལྟར་བོས།
  “ཝེ།” ཕ་རོལ་ནས་བུད་མེད་ཅིག་གི་སྐད་གྲག་ཡོང་། མ་དགའ་བའི་གདངས་ཤིག་
མངོན་འོང་གིན་འདུག
  “སྲས་མོ་ཧྥི་ཐ-ཀ་ཝེན་ཌི་ཞི་ལགས་ཡིན་ནམ།”
  “ཁྱོད་སུ་ཡིན་ནམ།” མོས་ང་ལ “ལྟས་ངན། སུས་འདི་འདྲའི་འཕྱི་པོར་ཁ་པར་
བཏང་ཡོང་བ་ཡིན།”
  སྐད་ཆ་དེས་དར་ཅིག་ལ་ང་གྲག་མེད་དུ་བཏང “ཝེ། ངས་ཀྱང་ད་ནི་འཕྱིས་དྲགས་
པ་ཧ་གོ་ཡོད།” ངས་ནར་སོན་པའམ་ཡང་ན་མི་དར་མའི་སྐད་གདངས་ཀྱིས “ཁྱེད་ཀྱིས་
ང་ལ་གུ་ཡངས་གནང་རོགས། ངས་ཅིས་ཀྱང་ཁྱེད་ལ་འབྲེལ་བ་བྱ་དགོས་བྱུང་།” ངས་སྐད་
གདངས་ཧྲིལ་བོར་སྙིང་རྗེ་བའི་ཉམས་ཤིག་བཏོན་ནས་དེ་ལྟར་བཤད་པ་ཡིན།
  “ཁྱོད་སུ་ཡིན་ནམ།” མོས་ང་ལ་དེ་སྐད་དུ་དྲིས།
  “འོ། ཁྱེད་ཀྱིས་ང་ངོ་མི་ཤེས། ང་ནི་ཨེ་ཌི་བྷརཌ་སེལ་གྱི་གྲོགས་པོ་ཞིག་ཡིན། ཁོས་
ང་ལ་གལ་ཏེ་ནིག་ཡོར་ལ་ཡོང་ན། ཁྱོད་དང་ལྷན་གཅིག་ཏུ་བསྡད་ནས་ཆང་རག་རེའམ་ཟ་
མ་རེ་ཟོ་ཟེར།”
  “སུ། ཁྱོད་རང་སུའི་གྲོགས་པོ་ཡིན་ནམ།” ཨ་ཙི། ཁ་པར་ལས་ཉན་ན་བུ་མོ་འདི་
སྟག་མོ་རིས་འཛོམས་ཤིག་དང་ཁྱད་པར་མི་འདུག ལྟས་ངན་མ་འདིས་ང་ལ་སྐད་ཤུགས་
ཆེན་པོས་ཁ་བརྡ་བྱེད་ཀྱིན་འདུག
  “ཨེ་ཌི་མན་ཌི“བྷོར་ཌི་སེར་རམ་ཡང་ན་ཨེ་ཌི“བྷརཌ་སེལ་གྱི་གྲོགས་པོ་ཡིན།” དྲང་
མོར་བཤད་ན་ངས་ཀྱང་ཁོའི་མིང་ལ་ཅི་ཟེར་བ་དྲན་སོས་ཀྱིན་མི་འདུག ངེད་གཉིས་
ཐེངས་གཅིག་མ་གཏོགས་ཐུག་མ་མྱོང་།
  “ངས་དེ་འདྲའི་མི་ཞིག་ངོ་ཤེས་ཀྱིན་མེད། གྲོགས་པོ། ཁྱོད་ནམ་གུང་ལ་མི་རྣམས་
གཉིད་ལས་སློང་བར་དགའ་བས་མིན་ན”
  “ཨེ་ཌི་བྷརཌ་སེལ། ཕུ་རེན་སི་ཋིན་སློབ་གྲྭའི་རེད། ཁྱོད་ཀྱིས་དྲན་སོས་ཀྱིན་མི་
འདུག་གམ།” ངས་དེ་ལྟར་བཤད། ཕར་བལྟས་ན་མོས་མིང་དེ་ལ་བསམ་གཞིག་གཏོང་
གིན་འདུག
  “བྷརཌ་སེལ། བྷརཌ་སེལ། ཕུ་རེན་སི་ཋིན་སློབ་གྲྭ།”
  “འུན།”
  “ཁྱོད་ཕུ་རེན་སི་ཋིན་སློབ་གྲྭའི་ཡིན་ནམ།”
  “འུན། ཡིན་ཞེས་བཤད་ཀྱང་མི་ཆོག་རྒྱུ་མེད།”
  “འོ་རེད། གནམ་རྒན་མ། ཡིན་ནའང་ཁྱོད་ཀྱིས་ཀྱང་ནམ་གུང་འདི་འདྲ་ལ་ཁ་པར་
བཏང་ནས་ཅི་བྱ་རྩིས་ཡིན་ནམ།”
  “འུན། ཁོས་ཁྱོད་ལ་འཚམས་འདྲི་ཞིག་བྱོས་ཟེར།”
  “འུན། བཀའ་དྲིན་ཆེ། ཁྱེད་ཀྱིས་ཀྱང་ཁོ་ལ་འཚམས་འདྲི་ཞིག་བྱ་རོགས།” མོས་
ང་ལ “ཁོ་མི་ཡག་པོ་ཞིག་ཡོད། ད་ལྟ་ཁོས་ཅི་ཞིག་བྱེད་ཀྱིན་ཡོད་དམ།” མོས་གློ་བུར་དུ་
བྱམས་བརྩེ་དང་ལྡན་པའི་ངང་ལ།
“ཁྱོད་ཀྱིས་ཀྱང་ཤེས་གསལ་ལྟར། སྔར་དང་འདྲ་བར་བསྡད་འདུག” ངས་མོར་དེ་
ལྟར་རྫུན་ལབ་པ་ཡིན། ལྟས་ངན། ངས་ཁོས་ད་ལྟ་ཅི་བྱེད་ཀྱིན་པ་ཇི་ལྟར་ཤེས། ངས་དང་
ཐོག་ཁོ་ཕུ་རེན་སི་ཋིན་སློབ་གྲྭའི་ཡིན་མིན་ཀྱང་མི་ཤེས་པས། “ཁྱོད་ང་དང་མཉམ་དུ་ཆང་
ཁང་གང་རུང་དུ་འགྲོ་འདོད་དམ།" ངས་མོར་དེ་ལྟར་དྲིས་པ་ཡིན།
   “ཁྱོད་ཀྱིས་ད་ལྟ་ཆུ་ཚོད་ག་ཚོད་ཡིན་པ་ཤེས་སམ།” མོས “ཁྱོད་ཀྱི་མིང་ལ་ཅི་ཟེར།
ང་ལ་བཤད་ཆོག་གམ།” མོས་གློ་བུར་དབྱིན་ཇི་བའི་སྐད་གདངས་ཤིག་གིས “སྐད་ལ་
ཉན་ན་ཁྱོད་རང་ལོ་ཆེ་རྒྱུ་མེད་པ་འདྲ" ཟེར།
  དེར་ང་གད་མོ་ཞིག་བགད་ནས “བཀའ་དྲིན་ཆེ། སྐད་ཆ་དེ་ཧ་ཅང་སྙན་པོ་བྱུང་།”
ངས་སྐད་ངག་འཇམ་པོས “ངའི་མིང་ལ་ཧོལ་ཌེན-ཀོལ་ཧྥིལཌ་ཟེར།” སྤྱིར་ན་ངས་མོར་
མིང་རྫུན་མ་ཞིག་བཤད་ཀྱང་ཆོག་མོད། སྐབས་དེར་དེ་ལྟར་དྲན་མ་སོང་།
  “ལགས་སོ། །སྐུ་ཞབས་ཀོལ་ཧྥིལཌ་ལགས། ང་རང་ནམ་གུང་ལ་དུས་འདེབ་པར་
དགའ་བོ་མེད་དེ། ང་ནི་ལས་བྱ་ཞིག་ཡིན།”
  “སང་ཉིན་གཟའ་ཉི་མ་རེད།” ངས་མོར་དེ་ལྟར་བཤད།
  “འུན། གང་ལྟར་ང་རང་ལུས་སྨན་གཉིད་སྐྱིད་པོ་ཞིག་ལྡོག་དགོས། དེ་ཁྱོད་ཀྱིས་
ཀྱང་མཁྱེན་གསལ་རེད།”
  “ངེད་གཉིས་ཀས་ཆང་རག་ཕོར་གང་འཐུང་ན་ག་འདྲ་རེད། དེ་འདྲའི་འཕྱི་པོ་མི་
འདུག་ག”
  “འུན། ཁྱོད་རང་དངོས་གནས་སྙིང་རྗེ་པོ་ཞིག་འདུག” མོས་ང་ལ “ཁྱོད་ཀྱིས་ས་ཆ་
གང་ཞིག་ན་ཁ་པར་གཏོང་གི་ཡོད། ཁྱེད་ད་ལྟ་ཡང་སྙིང་ས་ཆ་གང་ན་ཡོད་དམ།”
“ང་རང་། ང་རང་ཁ་པར་ཁང་ཞིག་ན་ཡོད།”
“འོ།” དེ་ནས་མོས་ཡུན་རིང་ལ་ཅི་ཡང་མ་བཤད། “ང་ཡང་ནམ་ཞིག་ཁྱེད་དང་
འཕྲད་འདོད་ཡོད། སྐུ་ཞབས་ཧོལ་ཌེན·ཀོལ་ཧྥིལཌ། ཁྱོད་ཀྱི་སྐད་གདངས་ལ་འགུགས་
ཤུགས་མི་དམན་པ་ཞིག་འདུག འདི་ལྟར་ཉན་པ་ཙམ་གྱིས་ཁྱེད་ནི་མི་འགུགས་ཤུགས་
ཅན་ཞིག་ཡིན་པ་ཚོར་ཐུབ་མོད། ཡིན་ནའང་ད་ལྟ་དངོས་གནས་འཕྱིས་དྲགས་སོང་།”
 “དེས་ན་ང་རང་ཁྱེད་ཀྱི་སར་ཡོང་ཡང་ཆོག”
 “ནམ་རྒྱུན་ཡིན་ན། ངས་ཁྱེད་རང་ཡོང་བར་དགའ་བསུ་བྱ་སྲིད་མོད། ཡིན་ནའང་
དོ་ནུབ་ངའི་འདུག་གྲོགས་མ་ན་ནས་ཞག་གང་བོར་གཉིད་མ་ཐུབ་ལ། ད་སོ་མ་གཉིད་དུ་
ཡུར་བ་ཙམ་ཡིན།”
  “འོ། ཇི་འདྲའི་སྟབས་ཉེས་པ་ལ།”
  “ཁྱོད་གང་ན་བསྡད་ཡོད། སང་ཉིན་ངེད་གཉིས་ཀས་མཉམ་དུ་ཆང་ཞིག་བཏུང་
ཆོག་ཀྱང་སྲིད།”
  “སང་ཉིན་ང་ལ་ཁོམ་པ་མེད།” ངས་མོར “དོ་ནུབ་གཅིག་པུར་མ་གཏོགས།” ངས་
དེ་མུར་དེ་ལྟར་ལན་བཏབ། གླེན་ལྐུགས་ངས་དེ་ལྟར་མ་བཤད་ན་འགྲིག་པ་ལ་ཨང་།
  “འོ། དེ་ལྟར་ཡིན་ཚེ་དངོས་གནས་ཐབས་ཤེས་མི་འདུག དགོངས་དག”
  “ངས་ཁྱོད་ཀྱི་ཚབ་ཏུ་ཨེ་ཌི་ལ་འཚམས་འདྲི་བྱ་ངེས་ཡིན།”
  “ངོ་མ་ཡིན་ནམ། ཁྱེད་རང་ནིག་ཡོར་དུ་སྐྱིད་པོ་ཡོང་བར་སྨོན། ས་ཆ་འདི་དངོས་
གནས་སྐྱིད་པོ་ཞིག་ཡིན།”
  “དེ་ངས་ཤེས་ཡོད། བཀའ་དྲིན་ཆེ། གཟིམ་འཇགས་གནང་།” ངས་དེ་ལྟར་བཤད་
རྗེས་ཁ་པར་སྒོ་བརྒྱབ་པ་ཡིན།
  ཨ་ཙི། ངས་འདི་ལྟར་དོན་དག་ཐམས་ཅད་བརླགས་འགྲོ་བ་རེད། དེ་མིན་ན་ངས་མ་
མཐའ་ཡང་སང་ཉིན་མོ་དང་ལྷན་དུ་ཆང་ཞིག་འཐུང་ཆོག་ཆོག་ཡིན།

བཅུ།

  ངལ་དུབ་པའི་ཚོར་སྣང་གང་ཡང་མེད་པར་གཉིད་ཉལ་བ་ལ་དགའ་བོ་ཡེ་ནས་མེད་
པས། ངས་འདྲུད་སྒམ་ལས་ནང་ལྭ་གསར་བ་ཞིག་བླངས་ཏེ་ཁྲུས་ཁང་དུ་སོང་བ་ཡིན། དེ་རུ་
ངའི་སེམས་ལ་མགྲོན་ཁང་གི་ཚོམས་ཆེན་ལ་འགྲོ་འདོད་པ་ཞིག་སྐྱེས། མགྲོན་ཁང་འདིའི་
མཚན་མོའི་རོལ་རྩེད་ཁང་དེའི་མིང་ལ “ཀུ་མུ་ད” ཟེར།
  ལྟས་ངན། ཨེན་ཙམ་མིན་ན་ངས་སྲིང་ཆུང་མ་ཧྥེ་བྷེ་ལ་ཁ་པར་ཞིག་བཏང་སོང་། ངས་
ངོ་མ་མོར་ཁ་པར་ཞིག་གཏོང་ན་འདོད། ཡིན་ནའང་མོ་རང་ནི་བྱིས་པ་ཞིག་ཡིན་པས་ནམ་
གུང་ཞིག་ལ་ཡར་ལངས་ནས་ཁ་པར་ལ་མི་ཉན་ཁོ་ཐག་ཡིན། ངའི་སེམས་ལ་གལ་ཏེ་ཕ་
མ་གཉིས་ལས་གཅིག་གིས་ཁ་པར་བླངས་ན་ལམ་སེང་ཁ་པར་ཁ་རྒྱག་དགོས་སེམས། ཡང་
སེམས་ལ་དེ་ལྟར་བྱས་ཚེ་ཨ་མ་ལགས་ཀྱིས་ངས་ཁ་པར་བཏང་བ་ཧ་གོ་སྲིད་སྙམ། ངའི་ཨ་
མ་ལ་མངོན་ཤེས་མེད་ཀྱང་། གང་ལྟར་མོས་ངས་ཅི་བྱས་མཐའ་དག་ཧ་གོ་ངེས་ཡིན།
  ཁྱོད་ཀྱིས་ཚེ་གཅིག་ལུས་གཅིག་འདིར་ངའི་སྲིང་མོ་ལྟ་བུ་ཞིག་མཐོང་མི་སྲིད། མོ་
ནི་ཡིད་དུ་འོང་ཞིང་རྣམ་རིག་གསལ་པོ་ཡོད་ལ་སྤྱང་གྲུང་ཅན་ཞིག་ཀྱང་ཡིན། མོ་རང་
སློབ་གྲྭར་འགྲིམས་པ་ནས་ད་ལྟའི་བར་དུ་ཨང་དང་པོ་ཡིན། དྲང་མོར་བཤད་ན། ངེད་ཚང་
ན་ང་ལྟ་བུའི་རིག་པ་རྟུལ་བོ་ཞིག་མེད། ངའི་གཅེན་པོD.B.ནི་རྩོམ་པ་པོ་ཞིག་ཡིན་ལ་
གཅུང་འདས་པོ་ཨ་ལིའེ་ནི་མི་ཤེས་རབ་ཅན་ཞིག་ཡིན། ཁོ་དང་བསྡུར་ན་ང་ནི་གླེན་པ་
གླེན་གོག་ཅིག་ཡིན། ཁྱོད་ཀྱིས་ངའི་སྲིང་མོ་དེ་ངོ་ཤེས་རྒྱུ་ན་དགའ་བ་ལ་ཨང་། མོའི་སྐྲའི་
ཁ་དོག་ཀྱང་དམར་ཤས་ཆེ་བ་ཨ་ལིའེ་དང་ཅུང་འདྲ་བོ་ཡོད་ལ། དབྱར་ཁར་སྐྲ་ལོ་ཐུང་ངུ་
ལས་མི་སྐྱུར་ཞིང་དགུན་གྱི་དུས་སུ་སྐྲ་རིང་བོ་འཇོག་པར་བྱེད། ངའི་ཨ་མས་མཚམས་ལན་
རེར་མོར་ལན་བུ་སླེ་ཡི་ཡོད་ལ། རེས་འགར་སྐྲ་ལྟག་རྒྱབ་ཏུ་བཤད་ནས་འཇོག ཅི་བྱས་
ཀྱང་མོའི་སྐྲ་ལོ་དེ་མིག་ལ་ཤིན་ཏུ་མཛེས་པོ་ཡོད། མོ་ལོ་ན་བཅུ་ལ་སོན་མ་ཐག་ཡིན་ཞིང་
གཟུགས་པོ་སྐེམ་ཞིང་རིད། ཡིན་ནའང་མོའི་ལུས་པོ་རིད་ཀྱང་གཟུགས་བྱད་ནི་འཁྱག་ཤུད་
བུ་མོ་ཚོ་དང་འདྲ་བར་ཤིན་ཏུ་ཡག་པོ་ཡོད། ཁྱོད་ཀྱིས་མོ་དང་ཁ་བརྡ་ཅི་བྱས་ཀྱང་མོས་
ཁྱོད་ཀྱི་ཁ་བརྡའི་ནང་དོན་ཆ་ཚང་ཧ་གོ་སྲིད། དཔེར་ན་ཁྱོད་ཀྱིས་མོ་རང་ཁྲིད་ནས་གློག་
བརྙན་སྡུག་ཆགས་ཤིག་ལ་བལྟས་པ་ཡིན་ན་མོས་ལམ་སེང་གློག་བརྙན་དེ་ཡག་པོ་མེད་པ་
ཧ་གོ་ངེས་ཡིན་ལ། དེ་ལས་ལྡོག་སྟེ། གློག་བརྙན་རབ་ཅིག་ལ་བལྟས་ན་མོས་གློག་བརྙན་
དེའི་རིན་ཐང་ཧ་གོ་ཡི་ཡོད། ཐེངས་ཤིག་ང་དངD.B.གཉིས་ཀས་མོ་ཁྲིད་ནས་རེབ་མོ་
ལགས་ཀྱིས་འཁྲབ་སྟོན་བྱས་པའི་ཧྥ་རན་སིའི་གློག་བརྙན《སོབ་གོར་རྐང་འཛིན་པའི་ཆུང་
མ》ལ་བལྟས་པས་མོ་ལ་དགའ་བ་ཚད་མེད་པ་ཞིག་སྐྱེས་བྱུང་། ཡང་གཅིག་བཤད་ན་མོ་དེ་
ལས་ཀྱང་རོ་བྷེརཊ·ཌོ་ཎད་ཀྱིས་འཁྲབ་སྟོན་བྱས་པའི《ཐེམ་རིམ་སུམ་ཅུ་སོ་དགུ》ཞེས་པར་
དགའ་བོ་ཞེ་དྲག་ཡོད། ངས་མོ་རང་ཁྲིད་ནས་གློག་བརྙན་དེར་ཐེངས་བཅུ་གྲངས་ལ་བལྟས་
པས། གློག་བརྙན་དེའི་མགོ་ནས་མཇུག་བར་གྱི་བརྙན་རིས་རེ་རེ་མོའི་ཡིད་ལ་ཝལ་ལེར་
འཆར་གྱིན་ཡོད། མོའི་སྐྱོན་ཆ་ཉག་གཅིག་ནི་ལས་ཀུན་ལ་སྤྲོ་སེམས་འཁོལ་བོ་ཡོད་པ་དེ་
ཁོ་ན་ཡིན། བྱིས་པ་ཆུང་ཆུང་ཞིག་ལ་མཚོན་ན་དེ་ནི་སྐྱོན་ཆ་ཞིག་ཏུ་མི་བགྲང་ཀ་མེད་རེད།
ངོ་མ་དེ་འདྲ་ཡིན། མོས་ད་དུང་ཁོམ་པ་རེ་བྱུང་ན་རྩོམ་ཡིག་འབྲི་ཡི་ཡོད། དེ་ནི་མིང་ལ་
ཧེ་ཛེལ་ཝེ་ཐེར་ཧྥིལཌ་ཟེར་བའི་བྱིས་པ་ཞིག་གི་གཏམ་རྒྱུད་རེད། ཡིན་ནའང་མོས་མིང་
ཡིག་དེ་ཧ་ཛེལ་ཝེ་ཐེར་ཧྥིལཌ་ཞེས་བྲིས་འདུག མི་སྣ་དེ་ནི་བུད་མེད་ཉེན་རྟོག་པ་ཞིག་
རེད། སྤྱིར་ན་མི་སྣ་དེ་ནི་དྭ་ཕྲུག་ཅིག་ཡིན་མོད། མོས་བྲིས་པའི་སྒྲུང་ནང་དུ་རྟག་པར་མི་
སྣ་དེའི་ཕ་རྒན་ཡིན་ཟེར་བ། “གཟུགས་སྟོབས་ཆེ་ཞིང་བྱད་བཞིན་ལེགས་པའི་ཕོ་རྒོད་ལོ་
ན་ཉི་ཤུའི་ཡས་མས་ཙམ་ཞིག” མངོན་ཡོང་གིན་ཡོད་པ་དེས་ང་རང་དབང་མེད་དུ་དགོད་
ཁ་འཆོར་དུ་བཅུག་སོང་། ཡིན་ནའང་མོའི་ལོ་ཚད་དང་བསྡུར་ན་དངོས་གནས་སྤྱང་གྲུང་
འཛོམས་པའི་བྱིས་པ་ཞིག་ཡིན། དེ་དུས་ཨ་ལིའེ་དང་ངེད་གཉིས་ཀས་རེས་གཟའ་ཉི་མའི་
ཉིན་རྟག་པར་མོ་རང་ཁྲིད་ནས་གླིང་ག་གཏོང་བར་འགྲོ་ཡི་ཡོད། ཨ་ལིའེ་ལ་གཡོར་གྲུའི་
རྩེད་ཆས་ཤིག་ཡོད། ངེད་གཉིས་ཀས་མོ་རང་ཁྲིད་ནས་གླིང་ག་གཏོང་དུ་འགྲོ་སྐབས་མོས་
ལག་འབོབ་དཀར་པོ་ཞིག་གྱོན་ཞིང་། སྲས་མོ་ཞིག་དང་འདྲ་བར་ངེད་གཉིས་ཀའི་དཀྱིལ་
ནས་འགྱིང་བག་གིས་འགྲོ་ཡི་ཡོད། དེ་དུས་ངེད་གཉིས་ཀས་ཅི་བཤད་ཐམས་ཅད་ལ་མོས་
རྣ་བ་བླགས་ཏེ་ཉན་གྱིན་ཡོད། སྐབས་འགར་ངེད་གཉིས་ཀྱིས་མོ་ཡོད་པ་རྦད་དེ་བརྗེད་འགྲོ།
མོ་དངོས་གནས་ཆུང་དྲགས་པས་བརྗེད་འགྲོ་ཡི་ཡོད། དེ་དུས་མོས་རྟག་པར་ངེད་གཉིས་ཀྱི་
ཚིག་མཚམས་བཅད་དེ་ངེད་གཉིས་ཀའི་གཅིག་ལ་ཕུད་རྒྱག་རེ་བྱས་ནས “སུ། སུ་ཟེར་བ་
ཡིན་ནམ” ཞེས་འདྲི་བར་བྱེད། དེ་དུས་ངེད་གཉིས་ཀས་མོར་སུ་ཡིན་མིན་བཤད་ན། མོས་
དེ་མ་ཐག “འོ” ཟེར་ཞིང་དེ་ནས་ཡང་མུ་མཐུད་དུ་རྣ་བ་བླགས་ཏེ་ངེད་གཉིས་ཀྱི་ཁ་བརྡ་
ལ་ཉན། ཨ་ལིའེ་མོ་ལ་འདང་རྩིས་ཤིན་ཏུ་ཆེ།
ངའི་བརྒྱ་བཤད་ཚིག་གི་རྩ་བ་གང་ཡིན་ཟེར་ན། མོ་ནི་ཁྱོད་ཀྱིས་ནམ་ཡང་ཁ་པར་
བཏང་ནས་ཁ་བརྡ་བྱེད་འདོད་པའི་མི་ཞིག་ཡིན་ཟེར་བ་ཡིན་ལ། ངའི་སེམས་ལ། མོར་ཁ་
པར་བཏང་ན་ཕ་མ་གཉིས་ལས་གཅིག་གིས་ཁ་པར་བླངས་མི་ཡོང་སྙམ་གྱིན་ཞེད་སྣང་སྐྱེ་
ཡི་ཡོད། གལ་ཏེ་ཁོང་གཉིས་ལས་གཅིག་གིས་ཁ་པར་ལ་ཉན་པ་ཡིན་ན་ང་རང་ནིག་ཡོར་
དུ་སླེབས་ཡོད་པ་དང་པེན་སི་ནས་ཕྱིར་ཕུད་པའི་སྐོར་ཡང་ཤེས་ངེས་འདོད་པ་ཡིན། དེའི་
སྟབས་ཀྱིས་ངས་ཁྲུས་ཁང་ནས་ནང་ལྭ་གསར་བ་དེ་གྱོན་རྗེས་ཐད་ཀར་ཚོམས་ཆེན་དུ་
སོང་བ་ཡིན།
   ཚོམས་ཆེན་དུ་འཕྱོན་པ་ལོས་ཡིན་སྙམ་པ་འགའ་དང་འཕྱོན་མ་ལོས་ཡིན་འདོད་པའི་
མི་རེ་འགའ་མ་གཏོགས་ཅང་མི་འདུག་མོད། “ཀུ་མུ་ད” ཞེས་པའི་མཚན་མོའི་རོལ་རྩེད་
ཁང་དེ་ལས་རོལ་དབྱངས་ཀྱི་སྒྲ་གྲག་ཡོང་གིན་འདུག་པས་ང་རོལ་རྩེད་ཁང་དེའི་ནང་དུ་
འཛུལ་བ་ཡིན། དེའི་ནང་དུའང་མི་མང་པོ་མི་འདུག ཁོ་ཚོས་ང་ལ་གཞུག་གྲལ་གྱི་རྐུབ་
སྟེགས་ཐེབས་ཆག་ཅིག་བཀོད་སྒྲིག་བྱས། ཕར་བལྟས་ཚོད་ལ་ངས་ཞབས་ཕྱི་བ་དེར་སྒོར་
རྡོག་གཅིག་གི་གསུག་བརྫངས་པ་ཡིན་ན་དེ་འདྲ་ཡིན་མི་སྲིད་ཀྱང་ཐང་། ངས་ངོ་མ་བཤད་
པ་ཡིན། ནིག་ཡོར་ན་དངུལ་གྱིས་མི་ཁུག་པ་གཅིག་ཀྱང་མེད་པ་འདྲ།
  རོལ་ཚོགས་ནི་ཤིན་ཏུ་སྡུག་ཆགས་ཤིག་སྟེ། བྷ་ཌི་སིན་གྷེར་ཟེར་བ་དེ་རེད་ལ་ཟངས་
དུང་རོལ་ཆའི་སྒྲ་གདངས་ཤིན་ཏུ་ལྕི། དེའང་རྒྱུགས་ཆེ་བའི་ཟངས་དུང་རོལ་མོ་མིན་
པར་གནའ་ཤི་རྙིང་བའི་རིགས་དེ་རེད། རོལ་རྩེད་ཁང་དེའི་ནང་དུ་རྒད་པོ་རྒས་འཁོགས་
རེ་འགས་དགའ་རོགས་ལོས་ཡིན་སྙམ་པའི་བུད་མེད་རེ་རོལ་ཏུ་ཁྲིད་དེ་ཅི་ཞིག་ཡིན་
མདོག་ཁ་བོ་བྱེད་ཀྱིན་འདུག དྲང་མོར་བཤད་ན་ལོ་ཚོད་ང་འདྲ་ཞིག་དངོས་གནས་མི་
འདུག ང་དང་ཅུང་ཉེ་བའི་ས་ན་ལོ་སུམ་ཅུ་ཡས་མས་ཀྱི་བུད་མེད་གསུམ་འདུག་ལ་ཡིད་
དུ་འོང་བ་གཅིག་ཀྱང་མེད། ཁོ་ཚོའི་མགོ་ལ་གྱོན་པའི་ཞྭ་མོ་མཐོང་བ་ཙམ་གྱིས་ཀྱང་ནིག་
ཡོར་གྱི་མིན་པ་གསལ་བོར་རྟོགས་ཡོང་། དེའི་ནང་ན་གསེར་མདོག་གི་སྐྲ་ལོ་ཅན་གྱི་བུད་
མེད་དེ་གཞན་པ་གཉིས་ལས་ཅུང་མཛེས་མ་འདྲ་ཞིག་འདུག་པས་ངས་མོར་མིག་བརྡ་
ཞིག་བྱས་པ་ཡིན། ཏག་ཏག་སྐབས་དེར་ཞབས་ཞུ་བ་ཚུར་ཡོང་ནས་ང་ལ་ཅི་ཞིག་བཏུང་
རྒྱུ་ཡིན་ཞེས་དྲིས་པས། ངས་ཁོ་ལ་ཨ་རག་ཝི་སི་ཀི་དམ་བེ་གང་དང་བསབ་ཆུ་ཞིག་ཁྱེར་
ཤོག་དེ་གཉིས་མཉམ་དུ་མ་སྲེ་ཞེས་མངགས། ངས་སྐད་ཆ་དེ་དག་ཤིན་ཏུ་གཟབ་ནན་ངང་
མགྱོགས་མོར་བཤད་པ་ཡིན། གལ་ཏེ་ང་དངངས་འཚབ་འདྲ་སྐྱེས་ན་ཁོས་ང་རང་ལོ་ཉི་
ཤུར་སོན་ཡོད་མེད་ལ་དོགས་པ་ཟ་ངེས་ཡིན་པར་མ་ཟད་ང་ལ་བཟི་སྟོབས་ཅན་གྱི་ཆང་
རག་བཙོང་གི་མ་རེད། ཡིན་ནའང་དེའི་རྗེས་སུ་ང་རང་དཀའ་གནད་ཅིག་དང་ཕྲད་སོང་།
 “སྐུ་ཞབས་ལགས། དགོངས་དག” ཁོས་ང་ལ “ཁྱེད་ལ་རང་གི་ལོ་ཚོད་བདེན་དཔང་
བྱེད་པའི་དཔང་རྟགས་འདྲ་ཡོད་དམ། དཔེར་ན་ཁ་ལོ་བའི་འཁྲོལ་འཛིན་ལྟ་བུ” ཟེར།
 ལྟས་ངན་དེའི་སྐད་ཆ་དེས་ང་ལ་མཐོང་ཆུང་བྱས་པའི་ཚོར་བ་ཞིག་རྒྱུད་ལ་སྐྱེས། ངས་
ཤིན་ཏུ་མ་རངས་པའི་ངང་ཁོ་ལ་བལྟས་ནས “ཁྱོད་ཀྱིས་བལྟས་ན་ང་རང་ལོ་ཉི་ཤུར་སོན་
མེད་དམ” ཞེས་དྲིས་པ་ཡིན།
  “སྐུ་ཞབས། དགོངས་དག དེ་ཡང་མིན་མོད། ང་ཚོ་ལའང”
  “ཆོག་གི ཆོག་གི” ངས་ཀྱང་རེ་ཞིག་ལ་མནོ་བསམ་ཞིག་བཏང་རྗེས “དེས་ན་ད་
བཏུང་བ་ཞིག་ཁྱེར་ཤོག” ཅེས་བཤད་པ་ཡིན། དེ་ནས་ཁོ་ཕར་འཁོར་ནས་བུད་སོང་བས་
ངས་ཡང་བསྐྱར་ཁོ་ཚུར་བོས་ཏེ། སྐད་ངག་འཇམ་པོའི་ངང་ལ “ང་ལ་བཟི་སྣང་ཙམ་ཡང་
མེད་ན་སྡོད་བཟོད་བདེ་བོ་མེད་པས། ཁྱོད་ཀྱིས་ངའི་བཏུང་བའི་ནང་དུ་ཨ་རག་ཉུང་ཙམ་
བསྲེས་ན་ཆོག་གམ”" ཞེས་ཞུ་བ་བྱས་པ་ཡིན།
  “དགོངས་དག” ཁོས་དེ་ལྟར་བཤད་རྗེས་ཕྱིར་བུད་སོང་། ཡང་གཅིག་བཤད་ན་ཁོ་
ལའང་ཁག་མི་འདུག་སྟེ། གལ་ཏེ་ལོ་ཚད་མ་ལོན་པའི་མགྲོན་པོར་ཆང་རག་བཙོངས་པ་
ཤེས་ན། རང་གི་ལྟོ་ཕོར་ཡང་འཆོར་ངེས་ཡིན་པས་ངས་ཁོ་ལ་ཅང་མ་བཤད།
  དེ་ནས་ངས་སླར་ཡང་ཉེ་འགྲམ་ན་སྡོད་པའི་བུད་མེད་དེ་ཚོའི་ཁྲོད་ཀྱི་སྐྲ་ལོ་སེར་པོ་
ཅན་དེར་མིག་བརྡ་བྱས་པ་ཡིན། ངས་དེ་ལྟར་མོ་རང་ཚོར་མིག་བརྡ་རེ་བྱས་པས། ལྟས་ངན་
མ་དེ་ཚོས་སྨྱོ་དགོད་ཁོ་ན་བྱས། ཕར་བལྟས་ཚོད་དུ་ཁོ་ཚོས་ང་རང་ལོ་ཆུང་བར་འཕྱ་སྨོད་
བྱེད་པ་གསལ་བོར་ཤེས་ཐུབ། དེས་ང་རང་ཤིན་ཏུ་རབ་ཏུ་ཁྲོས་སུ་བཅུག སྤྱིར་ན་ཁོ་ཚོས་
ང་ལ་དེ་ལྟར་འཕྱ་སྨོད་བྱས་པས་ངས་ཁོ་ཚོར་ཁ་ཡ་མ་བྱས་ན་འགྲིག་མོད་ཀྱང་། ལྟས་ངན།
སྐབས་དེར་ངས་ཞབས་བྲོ་ཞིག་འཁྲབ་འདོད་སྐྱེས་བྱུང་། སྐབས་རེ་འགར་ང་ལ་གློ་བུར་དུ་
ཞབས་བྲོ་འཁྲབ་འདོད་ཀྱི་འདུན་པ་ཞིག་འགོག་མེད་དུ་སྐྱེ་ཡི་ཡོད། ཏག་ཏག་སྐབས་དེར་
དེ་འདྲ་ཞིག་སྐྱེས་བྱུང་། དེ་ནས་ང་རང་མོ་རང་ཚོའི་ཕྱོགས་སུ་འཁོར་ནས། “ཁྱེད་རང་ཚོ་
སུ་ཞིག་གིས་ཞབས་བྲོ་ཞིག་འཁྲབ་འདོད།" ངས་ཅུང་སྐད་ངག་འཇམ་པོས་དེ་ལྟར་དྲིས།
ཡིན་ནའང་ལྟས་ངན་མ་དེ་ཚོས་སྔར་ལས་ཀྱང་ཐལ་ཆེ་བའི་གད་མོ་བགད་བྱུང་། བུད་མེད་
དེ་གསུམ་ནི་སྨྱོན་པ་རང་རེད། “ཤོག་དང་།” ངས་མོ་རང་ཚོར “ངས་ཁྱོད་རང་ཚོ་རེ་རེ་
བཞིན་དུ་གདན་འདྲེན་ཞུ། ཆོག་གམ། ཤོག་དང་།” སྐབས་དེར་ང་ལ་ཞབས་བྲོ་འཁྲབ་
འདོད་ཀྱི་འདུན་པ་ཞིག་འགོག་མེད་དུ་སྐྱེ་ཡི་ཡོད།
  དེའི་རྗེས་སུ་སྐྲ་ལོ་སེར་པོ་ཅན་གྱི་བུད་མེད་དེ་ཡར་ལངས་བྱུང་། དྲང་མོར་བཤད་ན་
ངས་ཀྱང་མོ་གདན་འདྲེན་བྱས་པ་ཁོ་ཚོས་ཀྱང་ཧ་གོ་ཡི་ཡོད་པ་རེད། དེ་ནས་ངེད་གཉིས་ཀ་
བྲོ་རའི་ཕྱོགས་སུ་སོང་བ་ཡིན། ཤུལ་གྱི་བུད་མེད་ལྟས་ངན་མ་དེ་གཉིས་གད་མོ་བགད་ནས་
ཤི་ལ་ཁད་ཅིག་བྱེད། སྐབས་དེར་ངས་མོ་གཉིས་ལ་ཁ་ཡ་ཙམ་ཡང་མ་བྱས། ངས་དངོས་
གནས་ཁ་ཡ་ཙམ་ཡང་མ་བྱས།
  ཡིན་ནའང་བུད་མེད་དེ་ཞབས་བྲོ་འཁྲབ་པ་ལ་དངོས་གནས་འཇོན་པོ་འདུག ང་དང་
མཉམ་དུ་ཞབས་བྲོ་འཁྲབ་མྱོང་བའི་བུད་མེད་ཚོའི་ནང་དུ་མོ་རང་ནི་ཆེས་ཕུལ་དུ་བྱུང་
བ་དེ་ཡིན་སྲིད། ངས་ངོ་མ་བཤད་པ་ཡིན། བུད་མེད་གླེན་མ་ཚོས་ཞབས་བྲོ་ཡག་པོ་འཁྲབ་
ཤེས་ཀྱིན་མེད་ལ། གལ་ཏེ་ཁྱོད་རང་བུད་མེད་སྤྱང་བོ་ཞིག་དང་མཉམ་དུ་ཞབས་བྲོ་འཁྲབ་
པ་ཡིན་ན། མཇུག་འབྲས་ནི་གཉིས་ལས་འབྱུང་མི་སྲིད་དེ། གཅིག་ནི་བུད་མེད་དེས་ཁྱོད་
ཁྲིད་ནས་བྲོ་རའི་ནང་དུ་ཞབས་བྲོ་འཁྲབ་ངེས་ཡིན་པ་དང་། ཅིག་ཤོས་ནི་བུད་མེད་དེས་
ཞབས་བྲོ་རྦད་དེ་འཁྲབ་ཤེས་ཀྱིན་མེད་པས། ཁྱོད་ཀྱིས་མོ་ཕྱིར་འདུག་སྟེགས་སུ་བསྐྱལ་
ནས་ར་བཟི་བཅུག་ན་འགྲིག་འདུག་པ་དེ་རེད།
  “ཁྱེད་ཀྱིས་ཞབས་བྲོ་འཁྲབ་པ་དངོས་གནས་ཡག་པོ་འདུག” ངས་སྐྲ་ལོ་སེར་པོ་
ཅན་གྱི་བུད་མེད་དེར “ཁྱོད་ཀྱིས་ཞབས་བྲོ་ནི་རང་གི་ཆེད་ལས་སུ་བདམས་ན་འགྲིག་
འདུག ངས་ངོ་མ་བཤད་པ་ཡིན། ཐེངས་ཤིག་ང་རང་ཆེད་ལས་ཞབས་བྲོ་འཁྲབ་མཁན་
ཞིག་དང་མཉམ་དུ་ཞབས་བྲོ་འཁྲབས་པ་ཡིན་མོད། བུ་མོ་དེ་ཁྱོད་ཀྱི་ཕྱེད་ཀར་ཡང་མི་དོ།
ཁྱོད་ཀྱིས་མར་ཀོ་དང་རྨི་རན་ཌ་གཉིས་གོ་མྱོང་ངམ།”" ངས་དེ་ལྟར་དྲིས།
  “སུ།” མོས་ང་ལ་དེ་སྐད་ཅེས་དྲིས། མོས་ངའི་སྐད་ཆ་ལ་རྣ་བ་ཨེན་ཙམ་ཡང་གཡར་
གྱིན་མེད་པ་འདྲ། མོས་ཡར་ལྟ་མར་ལྟ་བྱེད་ཀྱིན་འདུག
  “ཁྱོད་ཀྱིས་མར་ཀོ་དང་རྨི་རན་ཌ་གཉིས་གོ་མྱོང་ངམ།"
  “གོ་མ་མྱོང་། ངས་གོ་མ་མྱོང་།”
  “འོ། ཞབས་བྲོ་འཁྲབ་མཁན་གཉིས་རེད། བུད་མེད་དེ་ནི་དེ་འདྲའི་གྲགས་ཅན་ཞིག་
མ་རེད། མོས་ཞབས་བྲོ་འཁྲབ་པ་ཡག་པོ་ཡོད་ཀྱང་དེ་འདྲའི་སྐད་གྲགས་ཅན་ཞིག་མ་རེད།
ཁྱོད་ཀྱིས་ངེས་པ་དོན་གྱི་གར་མ་ནི་ག་འདྲ་ཞིག་ཡིན་པ་ཤེས་སམ།”
   “ཁྱོད་ཀྱིས་ཅི་ཟེར།” མོས་ང་ལ་དེ་སྐད་ཅེས་དྲིས་བྱུང་། མོས་ངའི་སྐད་ཆ་ལ་རྣ་བ་
ཨེན་ཙམ་ཡང་གཡར་གྱིན་མེད་ལ། མོའི་སེམས་པ་དེ་གང་ཞིག་ལ་གཡེང་སྡོད་པ་སུས་ཤེས།
   “ཁྱོད་ཀྱིས་ངེས་པ་དོན་གྱི་གར་མ་ནི་ག་འདྲ་ཞིག་ཡིན་པ་ཤེས་སམ།”
   “ཨུན —ཨུན།”
   “འུན། དེ་ནི་དཔེར་ན་འདི་ལྟར་ལག་པ་མོའི་རྒྱབ་ལ་བཞག་ཚེ། མོ་ལ་རྐུབ་བམ་སྒྱིད
པའམ་རྐང་པ་སོགས་ཅི་ཡང་མེད་སྙམ་པའི་ཚོར་བ་བྱིན་ན། དེ་ནི་ངེས་པ་དོན་གྱི་གར་མ་
ཞིག་ཡིན་པ་རེད།"
   ཡིན་ནའང་མོས་ངའི་སྐད་ཆ་ལ་རྣ་བ་གཏན་ནས་གཡར་གྱིན་མི་འདུག དེ་ནས་ངས་
ཀྱང་ཡུན་རིང་ལ་མོར་ཅི་ཡང་མ་བཤད། གནམ་རྒན་མ། མོས་ཞབས་བྲོ་འཁྲབ་པ་ཡག་པོ་
ཞེ་དྲག་འདུག སྐབས་དེར་བྷ་ཌི་སིན་གྷེར་རོལ་ཚོགས་ཀྱིས《དེ་ག་རང་རེད》ཅེས་པའི་
རོལ་མོ་འཁྲོལ་གྱིན་འདུག ཁོ་ཚོས་རོལ་དབྱངས་དེ་བསླད་འདུག་ནའང་ཤུལ་དུ་ད་དུང་རྣ་
བར་འཇེབས་པའི་ཆ་ཤས་ཉུང་ཙམ་རོལ་མྱོང་བྱ་རྒྱུར་ལྷག་ཡོད། དེ་ནི་མ་གཞི་ནས་ཤིན་ཏུ་
རབ་ཏུ་སྙན་པའི་རོལ་དབྱངས་ཤིག་ཡིན། ངེད་གཉིས་ཀྱིས་ཞབས་བྲོ་འཁྲབ་དུས་ངས་མོར་
ཅི་ཡང་མ་བྱས། དྲང་མོར་བཤད་ན་ང་རང་བུ་མོ་ཚོར་འཁྲབ་རའི་ནང་དུ་ཡིན་མིན་ཅི་
རིགས་བྱེད་པའི་ཁྲམ་པ་ཚོར་དགའ་བོ་ཁྱོན་ནས་མེད། ངས་ཞབས་བྲོའི་སྟངས་སྟབས་ཇི་
ལྟར་བསྒྱུར་ན་མོས་རྐང་པའི་འདེགས་འཇོག་དེ་ལྟར་སྒྱུར་གྱིན་འདུག མོ་རང་ངོ་མ་ཞབས་
བྲོ་ལ་འཇོན་པོ་ཞེ་དྲག་འདུག “ང་དང་ངའི་གྲོགས་མོ་ཚོས་མདང་ནུབ་པེ་ཟེར་ལོ་རེ་
མཐོང་བྱུང་།” སྐབས་ཤིག་ལ་མོས་གློ་བུར་དུ་ང་ལ “གློག་བརྙན་འཁྲབ་སྟོན་པ་དེ་ཟེར་བ་
ཡིན། མདང་ཁོ་དངོས་སུ་མཐོང་བྱུང་། སྐབས་དེར་ཁོས་ཚགས་ཤོག་ཅིག་ཉོ་བཞིན་འདུག
སྙིང་རྗེ་བོ་ཞིག་འདུག”
   “ཁྱོད་ཚོ་ལས་ཅན་རེད།” ངས་མོར “ཁྱོད་ཚོ་ངོ་མ་ལས་ཅན་རེད། ཁྱོད་ཀྱིས་ཤེས་
སམ།” མོ་ངོ་མ་གླེན་པ་ལ་ཨང་། ཡིན་ནའང་མོ་ཞབས་བྲོ་ལ་དངོས་གནས་འཇོན་པོ་ཡོད།
དེ་ནས་ངས་རང་གི་ཚོར་བ་ཅི་ཞིག་གནོན་མ་ཐུབ་པར་མོའི་ཀླད་གོག་སྟོང་པ་དེ་ལ་འོ་ཞིག་
བྱས་པ་ཡིན། དེ་ནི་གླེན་རྟགས་ཚ་བའི་ལས་ཤིག་ཡིན་ཡང་སྲིད་མོད། དེས་མོར་ཁོང་ཁྲོ་
བསླངས་སོང་།
   “ཁྱོད་ཀྱིས་ཅི་བྱེད་འདོད་པ་ཡིན་ནམ།”
   “ཅི་ཡང་མིན། ཅི་ཡང་མིན། ཁྱོད་ཀྱིས་ཞབས་བྲོ་འཁྲབ་པ་དངོས་གནས་ཡག་པོ་
འདུག” ངས་མོར “ང་ལ་སྲིང་མོ་ཆུང་ཆུང་ཞིག་ཡོད། མོ་སློབ་ཆུང་སློབ་རིམ་བཞི་པ་ཡིན།
ཁྱོད་རང་མོའི་དོ་ཟླ་ཡོང་གི མོ་ནི་འཇིག་རྟེན་འདིའི་གར་མ་ཨང་དང་པོ་དེ་ཡིན།”
  “ཁྱོད་ཀྱིས་རང་གི་ཅི་བཤད་ལ་གཟོབས་ཨ།”
ཨ་ཙི་ཙི། ང་ངོ་མ་མཛངས་མ་ཞིག་ལ་ཕྲད་སོང་བ་འདྲ། དགོད་བྲོ་བ་ལ།
  “ཁྱོད་རང་ཚོ་ས་ཆ་གང་ནས་ཡོང་།” ངས་མོར་དེ་ལྟར་དྲིས།
མོས་ང་ལ་ལན་ཅི་ཡང་མ་བྱིན། སྐབས་དེར་མོས་མིག་ཟུང་རིག་རིག་ཏུ་གློག་བརྙན་
འཁྲབ་སྟོན་པ་དེ་ཡོང་ཡོད་མེད་ལ་ལྟ་ཡི་ཡོད་པ་འདྲ།
  “ཁྱོད་རང་ཚོ་ས་ཆ་གང་ནས་ཡོང་།” ངས་ཡང་བསྐྱར་མོར་དེ་ལྟར་དྲིས།
  “ཅི་ཟེར།”
  “ཁྱོད་རང་ཚོ་ས་ཆ་གང་ནས་ཡོང་བ་ཡིན། མི་བཤད་ན་གཡུགས་ཞོག གང་ལྟར་
ངས་ཀྱང་བསམ་བཞིན་དུ་ཁྱོད་རང་སྡུག་ལ་སྦྱོར་མི་འདོད།”
  “ཝ་ཤིང་ཊོན་མངའ་སྡེ་ཡི་སི་ཡ་ཊལ།” མོས་ང་ལ་དེ་ལྟར་ལན་བཏབ་པ་ནི་ང
མཐོང་ཆེན་བྱས་པའི་བཟོ་འདྲ་ཞིག་འདུག
   “ཁྱོད་རང་ཁ་བརྡ་བྱེད་པར་དགའ་བོ་ཞེ་དྲག་འདུག” ངས་མོར “དེ་ཁྱོད་ཀྱིས་ཤེས་
སམ།”
   “ཅི་ཟེར།"
  དེ་ནས་ངས་ཅི་ཡང་མ་བཤད། གང་ལྟར་ཅི་བཤད་ཀྱང་མོས་གོ་མི་སྲིད། “ཁོ་ཚོས་
འགྲོས་མགྱོགས་པའི་རོལ་མོ་ཞིག་དཀྲོལ་ན་ང་ཚོས་ལྗི་ཊེར་བྷུག་ཞབས་བྲོ་ཞིག་འཁྲབས་
ན་ཅི་འདྲ་སྐྱིད་ཨང་། སྙན་ཞིང་འཇེབས་ལ་ལྷོད་བག་ལྡན་པ་དེ་འདྲ་ཞིག་དཀྲོལ་ན་བསམ་
པ་ཡིན། དྲང་མོར་བཤད་ན། རོལ་དབྱངས་ཀྱི་འགྲོས་མགྱོགས་ན་རྒས་འཁོགས་ཚོ་དང་
རྒྱགས་པ་ཚོ་ངལ་གསོ་བར་འགྲོ་བས་ཡངས་པོ་ཡོད།”
   “ང་ལ་ཁྱད་མེད།” མོས་གློ་བུར་དུ་ང་ལ “ཁྱོད་ཡང་སྙིང་ལོ་ག་ཚོད་ཡིན་ནམ།"
ཅི་ཡིན་མི་ཤེས་མོད། མོའི་སྐད་ཆ་དེས་ང་ལ་ཁོང་ཁྲོ་བསླངས་བྱུང་། “གནམ་རྒན་མ།
ད་ཁྱོད་ཀྱིས་གཞན་ལ་སུན་པོ་མ་བཟོ་ཨང་།” ངས་མོར “ང་ལོ་བཅུ་གཉིས་ཡིན་ཡ། ངོ་མ།
ང་ལ་རྒས་ཉམས་དོད་པོ་མེད་དམ།”
   “ཉོན་དང་། ངས་ཁྱོད་ལ་བཤད། ང་རང་ཁྱོད་ཀྱི་སྐད་ཆ་དེ་ལ་དགའ་བོ་ཡེ་ནས་མེད།”
མོས་ང་ལ “གལ་ཏེ་ཁྱོད་ཀྱིས་མུ་མཐུད་དུ་སྐད་ཆ་དེ་འདྲ་བཤད་ན། ང་ཕྱིར་མོ་གཉིས་ཀྱི་
སར་ལོག་གི་ཡིན། དེ་ཁྱོད་ཀྱིས་ཀྱང་ཤེས་ངེས་རེད” ཟེར།
  དེའི་རྗེས་སུ་རོལ་ཚོགས་ཀྱིས་འགྲོས་མགྱོགས་པོའི་རོལ་མོ་ཞིག་དཀྲོལ་བས། ངེད་
གཉིས་ཀྱིས་ལྗི་ཊེར་བྷུག་ཞབས་བྲོ་འཁྲབ་པ་ཡིན། དེ་ནི་ལྷོད་བག་ལྡན་ལ་སྙན་ཞིང་
འཇེབས་པའི་རིགས་སུ་གཏོགས་པས་སྤྲོ་བོ་ཞིག་འདུག མོ་ནི་དངོས་གནས་གར་མ་ཞིག་
རེད། ངས་ལག་པ་ཡང་མོར་མོའི་ཕྲག་སྟེང་དུ་བཞག་པ་ཙམ་གྱིས་མོ་རོལ་དབྱངས་ཀྱི་
འགྲོས་བཞིན་གར་གྱི་སྟངས་སྟབས་ལ་ཞུགས། སྐོར་བ་འཁོར་དུས་མོའི་རྐུབ་ཏོ་ཆུང་ཆུང་
དེ་ཕར་ཡོ་ཚུར་ཡོ་བྱེད་པའི་ངང་ཚུལ་ཡང་ཤིན་ཏུ་མིག་ལ་མཛེས་པ་ཞིག་རེད། དྲང་མོར་
བཤད་ན་སྐབས་དེར་མོས་ངའི་ཡིད་སེམས་དབང་མེད་དུ་དྲངས་སོང་། ངེད་གཉིས་ཕྱིར་
འདུག་སྟེགས་སུ་སྡོད་དུས་ང་རང་མོར་ཤིན་ཏུ་དགའ་མོས་བྱུང་། དྲང་མོར་བཤད་ན་བུད་
མེད་ཚོས་ལས་གང་ཞིག་ཡག་པོ་འཇོན་པོ་ཞིག་བསྒྲུབས་པའི་ཚེ་ན། བུད་མེད་དེའི་བྱད་
བཞིན་དེ་འདྲ་མི་ལེགས་པའམ་ཡང་ན་གླེན་ཞིང་ལྐུགས་པ་ཞིག་ཡིན་ཡང་དེས་ཁྱོད་ཀྱི་
ཡིད་སེམས་རབ་ཏུ་འགུག་པར་བྱེད་ངེས་ཡིན། གནམ་རྒན་མ། བུ་མོ་འདི་ཚོས་ཁྱོད་རང་
སྨྱོ་རུ་འཇུག་ཀྱང་སྲིད།
  ངེད་གཉིས་ཕྱིར་སླེབས་དུས་མོ་རང་ཚོས་ང་གདན་འདྲེན་མ་བྱས། སྤྱིར་ན་དེ་ནི་གླེན་
རྟགས་ཤིག་ཡིན་མོད། ངས་དེ་ལ་སྣང་དོགས་གང་ཡང་མ་བྱས་པར་ཕར་སོང་ནས་མོ་རང་
ཚོ་དང་ལྷན་དུ་བསྡད་པ་ཡིན། ང་དང་མཉམ་དུ་ཞབས་བྲོ་འཁྲབ་པའི་བུད་མེད་དེའི་མིང་
ལ་བྷེར་ཎི་སེ་ཞེས་ཟེར་ཞིང་། རུས་ནི་ཀ་རབ་སིའམ་ཡང་ན་ཀ་རེབ་སི་གང་རུང་ཞིག་རེད།
གཞན་པ་གཉིས་ཀྱི་མིང་ལ་མར་ཊི་དང་ལཱ་ཝེར་ནེ་ཞེས་འབོད་ཀྱིན་འདུག ངས་མོ་རང་
ཚོར་ངའི་མིང་ལ་ལྗིམ་སི་ཊི་ལེ་ཟེར་ཞེས་བཤད་པ་ཡིན། ལྟས་ངན། ངས་དེ་ལྟར་བཤད་
དོན་ནི་མདོར་གཏུགས་ན་རང་སེམས་དགའ་ཀྲོག་ཀྲོག་བྱེད་པས་ཡིན། དེའི་རྗེས་སུ་ངས་
ཅི་ནུས་ཀྱིས་མོ་རང་ཚོ་དང་ཁ་བརྡ་གཏིང་ཟབ་མོ་བྱ་འདོད་པ་ཡིན་མོད། ཕར་བལྟས་ན་
དེ་འདྲ་ཡང་མི་ནུས་པ་འདྲ་སྟེ་མོ་རང་ཚོས་ང་ལ་ཁ་ཡ་ཡག་པོ་ཞིག་བྱེད་འདོད་གཏན་
ནས་མེད་པས། ངས་ངོ་མ་མོ་རང་ཚོའི་ནང་ནས་ཡང་སྙིང་སུ་ཞིག་གླེན་པ་གླེན་ནག་ཅིག་
ཡིན་པའང་ཤེས་ཐབས་མ་བྱུང་། མོ་རང་ཚོས་སྔར་བཞིན་མིག་ཟུང་རིག་རིག་གིས་ཕར་ལྟ་
ཚུར་ལྟ་བྱེད་ཀྱིན་འདུག ཕར་བལྟས་ཚོད་དུ་མོ་རང་ཚོས་གློ་བུར་གློག་བརྙན་འཁྲབ་སྟོན་
པ་ཁྱུ་གཅིག་ནང་དུ་འཛུལ་ཨེ་ཡོང་ལ་རེ་བ་བྱེད་པ་དང་འདྲ་ལ། མོ་རང་ཚོ་མ་གཞི་ནས་
འཁྲབ་སྟོན་པ་དེ་དག་གི་ཆེད་དུ་ནིག་ཡོར་ལ་ཡོང་བའང་འདྲ་སྟེ། ཕལ་ཆེར་དོ་ནུབ་ལས་
ཀ་གཞན་པ་ཅང་མེད་པས་ཆེད་དུ་འདི་རུ་ཡོང་སྙམ། གང་ལྟར་ངས་ནི་ཆུ་ཚོད་ཕྱེད་ཙམ་
གྱི་དུས་ཡུན་སྤྱད་པ་ན་མོ་རང་ཚོས་ཡང་སྙིང་སི་ཡ་ཊལ་དུ་ལས་ཀ་ཅི་ཞིག་བྱེད་ཀྱིན་ཡོད་
པ་གཞི་ནས་ཧ་གོ་བ་ཡིན། མོ་རང་ཚོས་ས་ཆ་དེའི་ཉེན་སྲུང་སྤྱི་གཉེར་ཁང་ཞིག་ཏུ་ལས་ཀ་
བྱེད་ཀྱིན་ཡོད་ཟེར། དེ་ནས་ངས་མར་ཊི་དང་ལཱ་ཝེར་ནེ་གཉིས་ནི་སྤུན་མཆེད་ཡིན་ནམ་
ཞེས་དྲིས་པ་ན་མོ་གཉིས་ཀ་ཤིན་ཏུ་མ་རངས་པར་གྱུར། ཕར་བལྟས་ན་མོ་གཉིས་ཀས་སུ་
ཡིན་ཡང་ཕ་རོལ་པོའི་བྱད་བཞིན་ལ་ཡེ་ནས་དགའ་ཡི་མེད་པའང་ཤུགས་ལ་རྟོགས་ཡོང་།
དེའི་རྗེས་སུ་ངས་མོ་རང་ཚོ་རེ་རེ་བཞིན་དུ་ཁྲིད་ནས་ཞབས་བྲོ་འཁྲབ་པ་ཡིན། བྱད་
བཞིན་མི་སྡུག་པའི་བུད་མེད་མིང་ལ་ལཱ་ཝེར་ནེ་ཟེར་བ་དེས་ཞབས་བྲོ་འཁྲབ་པ་མི་ཆོག་
རྒྱུ་མེད་མོད། མིང་ལ་མར་ཊི་ཟེར་བ་དེས་ངོ་མ་ཅི་ཡང་འཁྲབ་ཤེས་ཀྱིན་མི་འདུག མོ་དང་
མཉམ་དུ་ཞབས་བྲོ་འཁྲབ་པ་ནི་ངོ་མ་ཨ་རིའི་རང་དབང་ལྷ་མོའི་འཇིམ་སྐུའི་ཕྱག་ནས་
བཟུང་བ་དང་ཨ་ན་མ་ན་རེད། སྐབས་ཤིག་ལ་ངས་མོར་ད་ཅི་གློག་བརྙན་འཁྲབ་སྟོན་སྐར་
ཆེན་གྷ་རི་ཀུ་པེར་བྲོ་རའི་ཕར་ཕྱོགས་སུ་འདུག་ཅེས་བཤད་པར།
  “གང་ན།” མོ་བྲེལ་འཚབ་ཆེན་པོ་ལང་བཞིན “གང་ཞིག་ན” ཞེས་ང་ལ་དྲིས་བྱུང་།
  “འོ། ཁོ་ད་སོ་མ་ཕྱིར་བུད་སོང་། ངས་ཁྱོད་ལ་བཤད་དུས་ཁྱོད་ཀྱིས་མྱུར་མོར་མི་ལྟ་
བ་ཅི་ཡིན་ནམ།”
  མོས་ཞབས་བྲོ་འཁྲབ་མཚམས་ཀྱང་བཞག་ལོས་འཇོག་སྙམ་པའི་ངང་ལ་མི་ཚོགས་
ལས་མིག་ཟུང་རིག་རིག་གིས་ཕ་རོལ་པོའི་གཟུགས་བརྙན་འཚོལ་གྱིན “དཔེ་བསགས་
སོང” ཟེར། མོའི་ཡིད་སེམས་འགྱོད་གདུང་གིས་གཟིར་བའི་ངང་ཚུལ་དེ་མཐོང་བའི་མོད་
ལ། ངས་དེ་ལྟར་ཀུ་རེ་བྱས་པར་སེམས་གཏིང་ནས་འགྱོད་པ་ཞིག་སྐྱེས་བྱུང་། དྲང་མོར་
བཤད་ན་ཀུ་རེ་ཞེས་པ་འདི་གང་བྱུང་དུ་བཤད་རྒྱུ་ཞིག་གཏན་ནས་མ་རེད། ངོ་མ། དེས་མི་
མང་པོ་སྡུག་ལ་སྦྱོར་གྱིན་འདུག
  ད་དུང་དེ་ལས་ཀྱང་དགོད་བྲོ་བ་ཞིག་ནི། ང་ཚོ་ཕྱིར་འདུག་སྟེགས་སུ་སླེབས་པ་ན་
མོས་གྲོགས་པོ་གཉིས་ལ་གྷ་རི“ཀུ་པེར་ད་སོ་མ་ཕྱི་རོལ་ཏུ་ལོག་སོང་ཞེས་བཤད་བྱུང་། ཨ་
ཙི། ལཱ་ཝེར་ནེ་དང་བྷེར་ཎི་སེ་གཉིས་ཀྱིས་མོའི་སྐད་ཆ་དེ་ཐོས་མ་ཐག་འགྱོད་གདུང་གིས་
གཟིར་ནས་རང་ཉིད་བསད་ལོས་འགྲོ་སྙམ་པ་ཞིག་བྱས་སོང་། མོ་རང་གཉིས་ཀས་མར་ཊི་
ལ་མོས་མཐོང་ཡོད་མེད་དྲིས་པ་ན། ལྟས་ངན་མ་དེས་མོས་འགྲོ་ཁ་མར་རྒྱབ་ཙམ་མཐོང་
ཟེར། དེས་ཀྱང་ང་ལ་དགའ་བ་དཔག་མེད་ཅིག་བྱིན་སོང་།
   ནུབ་དེར་ཆང་ཁང་གི་ལས་མཚམས་མ་བཞག་པའི་ཡར་སྔོན་ཏག་ཏག་ལ་ངས་མོ་
རང་ཚོར་ཆང་རག་དམ་བེ་གཉིས་ཉོས་ཤིང་ཞོར་ལ་རང་ལའང་བཏུང་བ་ཁུ་ནག་གཅིག་
བླངས་པ་ཡིན། ངས་བཏུང་བ་རྐྱང་རྐྱང་འཐུངས་པས་ལཱ་ཝེར་ནེ་ཞེས་པའི་ལྟས་ངན་མ་
དེས་ང་ལ་ཁ་མཚར་ཀུ་རེ་མང་པོ་ཞིག་བཤད། མོ་དང་མར་ཊི་གཉིས་ཀྱིས་སིལ་ཆང་ཁོ་ན
འཐུང་གིན་འདུག གསེར་མདོག་གི་སྐྲ་ལོ་ཅན་མས་ཨ་རག་འཁྱགས་རྡོག་ཕབ་མ་ཞིག་
བླངས་ནས་ཞབས་དག་བརྒྱབ་སོང་། མོ་རང་ཚོས་སྔར་བཞིན་མང་པོ་མི་བཤད་པར་མིག་
ཟུང་རིག་རིག་གིས་གློག་བརྙན་འཁྲབ་སྟོན་པ་སྐར་ཆེན་ཚོ་འཚོལ་གྱིན་འདུག མར་ཊི་
ཡིས་སྐད་ཆ་བཤད་པ་མོའི་རོགས་པ་གཞན་གཉིས་ལས་མང་མོད། ཉན་སྤྲོ་བ་ཞིག་གཏན་
ནས་མ་རེད། དཔེར་ན་མོས་གསང་སྤྱོད་ལ “བུ་མོ་ཆུང་ཆུང་གི་ཁང་བ” ཟེར་ཞིང་། ཡང་
མོས་བྷ་ཌིསིན་གྷེར་རོལ་ཚོགས་ནང་གི་རྒས་འཁོགས་དེས་ཤིང་གླིང་ལྕེ་གཅིག་མ་དེ་བུས་
པ་ཧ་ཅང་སྙན་མོ་འདུག་ཟེར། ཡང་ལྟས་ངན་མ་ལཱ་ཝེར་ནེ་ཡིས་རང་གིས་བཤད་པ་དག་
ཅི་ཞིག་ཡིན་མདོག་ཁ་པོས་ང་ལ་ཁྱོད་ཀྱིས་རང་གི་ཕ་རྒན་ལ་ཁ་པར་བཏང་ནས་ཏག་ཏག་
གནས་སྐབས་དེར་ཁོས་ཡང་སྙིང་ཅི་ཞིག་བྱེད་ཀྱིན་ཡོད་མེད་དྲིས་ཟེར། མོས་ད་དུང་ངའི
ཕ་རྒན་ལ་ཟུར་མོ་ཡོད་མེད་ཐེངས་བཞི་ཙམ་ལ་དྲིས། ངོ་མ་ཆོ་མེད་པ་ལ་ཨང་། ཡང་ལྟས་
ངན་མ་བྷེར་ཎི་སེ། སྐྲ་ལོ་སེར་པོ་ཅན་མ་དེ་མང་ཆེ་བར་ཅི་ཡང་མི་སྨྲ་བར་ཁ་ཁུ་སིམ་མེར་
འདུག་ལ། གལ་ཏེ་ཁྱོད་ཀྱིས་མོར་ཅི་ཞིག་དྲིས་པ་ན། མོས་རྟག་པར “ཅི་ཞིག” ཅེས་ལྡོག་
འདྲི་བྱས་ཏེ་ཁྱོད་ལ་ཁོང་ཁྲོ་སློང་ངེས་ཡིན།
མོ་རང་ཚོས་དེ་ལྟར་ཆང་རག་འཐུངས་ཚར་མ་ཐག་གློ་བུར་དུ་ཡར་ལངས་ནས། ད་
གཉིད་རན་སོང་ཟེར། ད་དུང་སང་ཉིན་ཞོགས་པར་སྔ་མོར་ལངས་ནས་རླུང་འཕྲིན་གྱི་ཟློས་
གར་ཞིག་ལ་ལྟ་རུ་འགྲོ་དགོས་ཟེར། ངས་ལྟས་ངན་མ་དེ་ཚོར་ཅུང་ཙམ་འདུག་རོགས་ཞེས་
བཤད་ཀྱང་ཁོ་ཚོས་ཅིས་ཀྱང་འགྲོ་དགོས་ཞེས་པས། ངས་ཀྱང་མོ་རང་ཚོར་བདེ་མོ་བཞག་
པ་ཡིན། ངས་ད་དུང་གལ་ཏེ་ང་རང་སི་ཡ་ཊལ་ཡོང་ན་ཅིས་ཀྱང་མོ་རང་ཚོར་ལྟ་རུ་ཡོང་
ཞེས་བཤད་པ་ཡིན།
ཐ་མག་དང་ཆང་རག་སོགས་ལ་ཁྱོན་བསྡོམས་སྒོར་སུམ་ཅུ་ལྷག་ཤོར་སོང་། ངའི་
སེམས་ལ། ལྟས་ངན་མ་དེ་ཚོས་མ་མཐའ་ཡང་ང་ལ་བཀའ་དྲིན་ཆེ་ཞུས་ན་འགྲིག་གི་
བསམ། གལ་ཏེ་མོ་རང་ཚོས་ཉོ་ཞེས་ང་ལ་བཤད་ཀྱང་། ངས་དེ་ཚོར་དངུལ་སྤྲོད་དུ་མི་
འཇུག་ཁོ་ཐག་ཡིན་པས། དེ་ཚོས་ང་ལ་ཁ་ཡག་ཅིག་བཤད་ན་འགྲིག་གི་སྙམ། ཁོ་ཚོས་ང་
ལ་དེ་ཙམ་ཡང་མ་བཤད། དེ་ཚོ་དངོས་གནས་གླེན་པ་གླེན་ནག་ཅིག་རེད་ཨང་། མོ་རང་
ཚོས་མགོ་ལ་གྱོན་པའི་ཞྭ་མོའང་ཤིན་ཏུ་བཙོག་པོར་འདུག ད་དུང་སང་ཉིན་སྔ་མོར་ཡང་
རླུང་འཕྲིན་གྱི་ཟློས་གར་ལ་ལྟ་རུ་འགྲོ་དགོས་ཟེར། ངོ་མ་དོན་སྙིང་གང་ཡང་མི་འདུག
གལ་ཏེ་ཁོ་ཚོ་སི་ཡ་ཊལ་ནས་ནིག་ཡོར་ལ་ཡོང་དོན་ནི་སྐུད་མེད་རླུང་འཕྲིན་གྱི་ཟློས་གར་
ཞིག་ལ་ལྟ་རུ་ཡོང་བའི་སྐོར་ང་ལ་བཤད་མེད་ཚེ། ངས་མོ་རང་ཚོར་ཆང་རག་དམ་བེ་བརྒྱ་
ཉོ་དགོས་ཀྱང་འགྱོད་པ་སྤུ་ཙམ་ཡང་མེད། ཡིན་ནའང་མོ་རང་ཚོ་ཏག་ཏག་དེའི་ཆེད་དུ་
ཡོང་བ་ཡིན་ཟེར། དངོས་གནས་སྙིང་བོ་ཏིལ་འབྲུ་ཙམ་ཡང་མི་འདུག
ལྟས་ངན་མ་དེ་ཚོ་ཕྱིར་སོང་རྗེས་ང་རང་ཡང “ཀུ་མུ་ད” ཞེས་པའི་མཚན་མོའི་རོལ་
རྩེད་ཁང་དེ་དང་ཁ་བྲལ་བ་ཡིན། གང་ལྟར་ཆང་ཁང་གི་ལས་མཚམས་ཀྱང་བཞག་པར་མ་
ཟད་རོལ་ཚོགས་ཀྱིས་ཀྱང་ངལ་བསོས། མདོར་ན་རོལ་རྩེད་ཁང་འདི་ལྟ་བུ་ལ་སྙིང་བོ་ཏིལ་
འབྲུ་ཙམ་ཡང་མེད་པས་ཁྱོད་རང་སྡོད་འདོད་ཀྱི་བློ་ཞིག་ཡེ་ནས་སྐྱེ་མི་སྲིད། ཡང་ན་ཁྱོད་
ལ་རྩེད་རོགས་གར་མ་ཞིག་ཡོད་པའམ་ཡང་ན་བཏུང་བ་མ་ཡིན་པའི་བཏུང་བྱ་གཞན་དག་
ཅིག་ཉོ་རུང་བའམ། ཡང་ན་རང་སེམས་དབང་མེད་དུ་ཤོར་བའི་བུ་མོ་ཞིག་ཁྱེད་དང་ལྷན་
དུ་མེད་ཚེ། འཛམ་བུ་གླིང་གི་མཚན་མོའི་རོལ་རྩེད་ཁང་གང་དུའང་ཁྱོད་རང་སྡོད་ཚུགས་
པ་དཔེ་མི་སྲིད་དོ། །

བཅུ་གཅིག

  ང་རང་ཚོམས་ཆེན་བརྒྱུད་ནས་ཕྱིར་མལ་ཤག་ཏུ་ལོག་པའི་དུས་སུ་གློ་བུར་དུ་ལྗེན་གྷ་
ལ་གྷེར་ཞེས་པའི་བུ་མོ་དེ་ཡིད་ལ་འཁོར་ཡོང་། དེ་ནས་མཐོང་བའི་མོད་ལ་རང་དབང་མེད་
པར་སྐྱུག་མེར་ལང་ཡོང་བའི་ཚོམས་ཆེན་གྱི་རྐུབ་སྟེགས་དེར་བསྡད་དེ། སེམས་ལ་ཡང་
བསྐྱར་ལྗེན་དང་སིད་རད་ལ་ཊེར་གཉིས་ཀ་ཨེདི“བྷན་ཀི་སི་ཡི་རླངས་འཁོར་ཆག་རོ་དེའི་
ནང་དུ་སྡོད་པའི་ངང་ཚུལ་དྲན། ལྟས་ངན་སིད་རད་ལ་ཊེར་གྱིས་མོར་ཅི་ཡང་ལས་མེད་པ་
ངས་གསལ་བོར་ཤེས་ན་ཡང་། ལྗེན·གྷ་ལ་གྷེར་ཞེས་པའི་བུ་མོ་དེ་སེམས་ནས་སྐྱུར་ཐབས་
ཤིག་མི་འདུག ང་ངོ་མ་མོ་རང་ལ་རྒྱུས་ཆེ་ཡ། མོ་ནི་མཆོང་འགྲིག་ཁོ་ན་མིན་པར་ལུས་
རྩལ་གང་ཡིན་ལ་དགའ་བོ་ཡོད། ངེད་གཉིས་ངོ་ཤེས་པའི་ལོ་དེའི་དབྱར་ཁར། ངེད་གཉིས་
ཀས་རྒྱུན་པར་སྔ་དྲོ་དྲྭ་སྤོལ་དང་ཕྱི་དྲོར་གྷོལ་སྤོལ་འཕངས་པ་ཡིན། ང་རང་དངོས་གནས་
མོ་ལ་རྒྱུས་ཤིན་ཏུ་ཆེ། དྲང་མོར་བཤད་ན་བུ་མོ་ཞིག་ལ་རྒྱུས་ལེན་བྱ་དགོས་ཚེ་ཅིས་ཀྱང་མོ་
དང་ལུས་འབྲེལ་བྱུང་དགོས་པ་ཞིག་གཏན་ནས་མ་རེད།
ངས་མོ་ཇི་ལྟར་ངོ་ཤེས་ཟེར་ན། ཁོ་ཚང་གི་ཌོ་བྷེར་མཎ་ཁྱི་རྒན་དེ་ནམ་རྒྱུན་ངེད་ཚང་
གི་སྒོ་རའི་ནང་དུ་ཡོང་ནས་གཅིན་སྐྱག་བཏང་བས། ངའི་ཨ་མས་ལྗེན་གྷ་ལ་གྷེར་གྱི་ཨ་
མར་ཁ་པར་བཏང་སྟེ་ཁ་རྩོད་དྲག་པོ་ཞིག་བྱས། དོན་དག་དེ་འདྲར་ཕྲད་ཚེ་ངའི་ཨ་མས་
ནམ་རྒྱུན་ཕ་རོལ་ལ་ཁ་འཛིང་དྲག་པོ་བྱེད་ཀྱི་ཡོད། དེ་ནས་ཉིན་གཉིས་ཙམ་འགོར་སོང་།
ཉིན་དེར་ལྗེན་གྷ་ལ་གྷེར་མཉམ་སྤྲོ་ཁང་གི་རྐྱལ་རྫིང་འགྲམ་དུ་ཁ་སྦུབ་ཏུ་བསྡད་འདུག་
པ་མཐོང་བས་ངས་མོར་ལག་བརྡ་ཞིག་བྱས་པ་ཡིན། མོ་ནི་ཁྱིམ་མཚེས་ཚང་གི་ཡིན་པ་
ཤེས་ཡོད་མོད་ཡར་སྔོན་ལ་འབྲེལ་འདྲིས་གང་ཡང་བྱས་མེད། ངས་མོར་ལག་བརྡ་བཏང་
ཡང་མོས་ང་ལ་ཤིན་ཏུ་མ་རངས་པའི་རྣམ་འགྱུར་ཞིག་སྟོན་གྱིན་འདུག ཐེངས་དེར་ངས་
རང་ནུས་ཡོད་རྒུ་རྩལ་དུ་བཏོན་ནས། ཁོ་ཚང་གི་ཁྱི་རྒན་གྱིས་ངེད་ཚང་གི་ཁྱིམ་དུ་གཅིན་
སྐྱག་བཏང་རུང་ངས་ནི་སྣང་དོགས་གང་ཡང་བྱེད་མི་སྲིད་པ་ར་སྤྲད་པ་ཡིན། གང་ལྟར་
དེའི་རྗེས་སུ་ངེད་གཉིས་གྲོགས་པོ་རུ་གྱུར་སོང་། ཉིན་དེའི་ཕྱི་དྲོར་ངེད་གཉིས་ཀས་མཉམ་
དུ་གྷོལ་སྤོལ་འཕངས་པ་ཡིན། ཉིན་དེར། མོས་སྤོ་ལོ་བརྒྱད་ཤོར་སོང་། ད་ལྟའང་ད་དུང་
གསལ་བོར་དྲན་གྱིན་འདུག ངས་ནི་རང་གི་ནུས་ཚོད་ཐུབ་ཚོད་ཀྱིས་གྷོལ་སྤོལ་འཕེན་
པའི་ཐབས་རྩལ་མོར་བསླབས་པ་ཡིན། རིམ་གྱིས་མོའི་གྷོལ་སྤོལ་འཕེན་པའི་རྩལ་ཡང་ཇེ་
མཐོར་བུད་སོང་། ང་རང་གྷོལ་སྤོལ་འཕེན་པ་ལ་ཅུང་ཙམ་འཇོན་པོ་ཡོད། གལ་ཏེ་ཁྱོད་ཀྱི་
རྣ་བར་མི་འགྲོ་ན་ངས་ཁྱོད་ལ་བཤད། ཐེངས་ཤིག་ཨེན་ཙམ་མིན་ན་ང་ནི་གྷོལ་སྤོལ་འཕེན་
པའི་བརྙན་ཐུང་ཞིག་ཕབ་སྐྲུན་བྱེད་པའི་གྲས་སུ་ཞུགས་པ་ཡིན། རྗེས་སུ་ངའི་སེམས་ལ།
གློག་བརྙན་ལ་མཐའ་གཅིག་ཏུ་མི་དགའ་བའི་མི་ཞིག་གིས་གྷོལ་སྤོལ་འཕེན་པའི་ངང་
ཚུལ་གློག་བརྙན་དུ་ཕབ་ཚེ། དེ་ནི་ཁ་ཞེ་མི་མཐུན་པའི་ཟོག་པོ་ཞིག་ཏུ་གྱུར་སོང་བ་མིན་
ནམ་སྙམ་ནས་བརྙན་ཐུང་དེ་བཟོ་རྒྱུ་ཁས་མ་བླངས།
   དྲང་མོར་བཤད་ན་ལྗེན་ཞེས་པའི་བུ་མོ་དེ་དེ་འདྲའི་མཛེས་མ་ཞིག་མེད་ན་ཡང་།
མོས་ངའི་ཡིད་སེམས་དབང་མེད་དུ་བཀུག་སོང་། སྐབས་འགར་མོ་སེམས་འགུལ་ཐེབས་
པའི་དོན་དག་གང་རུང་ཞིག་ལ་ཕྲད་པའི་ཚེ། མོས་སྐད་ཆ་བཤད་དུས་ཁ་ཤ་ལྷབ་ལྷབ་བྱེད་
པའི་ངང་ཚུལ་དེས་ཀྱང་ང་ལ་སྤྲོ་བ་དཔག་མེད་ཅིག་སྟེར་གྱིན་ཡོད་ལ། མོའི་ཁ་ཆུང་ངུ་དེ་
ནམ་ཡང་ཟུམ་གྱི་མེད་པ་འདྲ་སྟེ། མོས་གྷོལ་སྤོལ་འཕེན་དུས་དེ་འདྲ་ཡིན་ལ་དཔེ་ཆ་ཀློག་
དུས་ཀྱང་ཁ་ཆུང་ཆུང་དེ་ཟུམ་མེད། དེ་ལྟར་བཤད་ན་མོ་དཔེ་ཆ་ཀློག་རྒྱུར་ཤིན་ཏུ་དགའ་བོ་
ཡོད་པར་མ་ཟད། མོས་དཔེ་ཆ་ལེགས་པོ་ཀློག་རྒྱུར་དེ་བས་ཀྱང་དགའ་བོ་བྱེད་ལ། དཔེ་ཆ་
དེ་དག་གི་ཁྲོད་དུ་སྙན་ངག་ཧ་ཅང་མང་པོ་ཡོད་པས། ངས་ནང་མི་ཚོ་ལ་མ་གཏོགས་སྟོན་
གྱིན་མེད་པའི་ཨ་ལིའེ་ཡི་འཇོང་སྤོལ་ལག་ཤུབས་ཀྱང་མོ་ལ་བསྟན་པ་ཡིན། སྙན་ངག་
མང་པོ་བྲིས་ཡོད་པའི་ལག་ཤུབས་དེ་ཟེར་བ་ཡིན། མོས་ཨ་ལིའེ་ངོ་ཤེས་ཀྱིན་མེད་དེ། ཨ་
ལིའེ་འདས་པའི་ལོ་དེའི་དབྱར་ཁ་མོ་མེན་མངའ་སྡེ་ན་བསྡད་ཡོད། ཡིན་ནའང་ཨ་ལིའེ་
ཡི་སྐོར་གྱི་ཁ་བརྡ་ལ་ཉན་པར་སྤྲོ་བོ་ཡོད་པས། ངས་མོར་གཅུང་ཨ་ལིའེ་ཡི་དོན་དག་མང་
པོ་ཞིག་བཤད་པ་ཡིན།
   ངའི་ཨ་མ་ལགས་ལྗེན་ལ་དེ་འདྲ་དགའ་བོ་མེད། དེ་ཡང་ལྗེན་མ་སྨད་གཉིས་ཀྱིས་
ངའི་ཨ་མ་ལ་ཁ་ཡ་མ་བྱས་པས་ཡིན། དེ་ཡང་ངའི་ཨ་མ་ལགས་གྲོང་སྡེའི་ནང་དུ་ནམ་རྒྱུན་
ལྗེན་མ་སྨད་གཉིས་ལ་ངོ་ཐུག་གི་ཡོད་དེ། ཁོང་མ་སྨད་གཉིས་ཀས་ནམ་རྒྱུན་ཐོག་ལྟེབ་
རླངས་འཁོར་དེ་བསྐོར་ནས་ཚོང་རར་འགྲོ་གི་ཡོད་པས་ཡིན། དེ་བས་ངའི་ཨ་མའི་སྣང་
ངོར་ལྗེན་ནི་མོ་ཡག་ཅིག་མེད་པ་དང་ངའི་སྣང་ངོར་དེ་ལས་ལྡོག་པ་ཡིན། ཡིན་ནའང་ངའི
བསམ་པར་ང་རང་གི་སྣང་ངོར་ཡག་པོ་ཡོད་ན་འགྲིག་འདུག་སེམས་ཀྱིན་ཡོད།
   དེ་ནི་ཉིན་ཞིག་གི་ཕྱི་དྲོ་ཡིན་པ་ངས་ད་ལྟའང་གསལ་བོར་དྲན་ཡོང་གིན་འདུག
ཉིན་དེའི་ཕྱི་དྲོར་ངས་ལྗེན་ལ་དམ་པོར་འཁྱུད་ནས་འོ་བྱས་པ་ཡིན། དེ་ནི་གཟའ་སྤེན་
པའི་ཉིན་ཞིག་ཡིན། ཕྱི་རོལ་ན་ཆར་བ་ཆེན་པོ་འབབ་ཀྱིན་འདུག ངེད་གཉིས་ཁོ་ཚང་གི་
ཁང་བའི་བར་ཁྱམས་སུ་བསྡད་ནས་མཆོང་འགྲིག་འདེད་ཀྱིན་ཡོད། མོས་ནམ་རྒྱུན་ལྟར་
འགྲིག་རྒྱལ་རྡེའུ་རྣམས་མཇུག་གྲལ་ཏུ་བསྒྲིགས་པས་ངས་ཀུ་རེ་རྩེད་མོ་འདྲ་བརྩེས་པ་
ཡིན། ང་རང་མ་གཞི་ནས་བུ་མོ་ཚོར་ཀུ་རེ་རྩེ་བར་ཤིན་ཏུ་དགའ་བོ་ཡོད་མོད། ཐལ་དྲགས་
པའི་ཀུ་རེ་ནི་སུས་ཀྱང་ལྗེན་ལྟ་བུའི་བུ་མོ་ཚོར་རྩེ་བ་མ་རེད། ཡང་གཅིག་བཤད་ན་ངས་
རང་ཉིད་བློ་གཅིག་སེམས་གཅིག་གིས་དུངས་པའི་བུ་མོ་ཚོར་ཀུ་རེ་དེ་འདྲ་མང་པོ་རྩེ་ཡི་
མེད། གཞན་ད་དུང་། གལ་ཏེ་ཁྱོད་ཀྱིས་བུ་མོ་ཞིག་ངོ་ཤེས་ནས་དུས་ཡུན་རིང་བོ་འགོར་
ཡང་མོ་ལ་ཀུ་རེ་རྩེད་མོ་ཐེངས་གཅིག་ལའང་རྩེ་མ་མྱོང་ན་ཁྱོད་ཀྱིས་གློ་བུར་ཀུ་རེ་བཤད་
པ་ཡང་ཅུང་དཀའ་མོ་ཞིག་ཡིན། ཡ་ཡ། ད་རེད། ང་ཡང་འབྲེལ་མེད་ཀྱི་དོན་དག་རྐྱང་
རྐྱང་བཤད་པར་མགོ་འཁོར་འདུག དེ་ལས་ངས་ཁྱོད་ལ་ལྗེན་དང་འོ་བྱས་པའི་དོན་དག་
དེ་བཤད་ཡོང་། ཉིན་དེར་ཕྱི་རོལ་ན་ཆར་བ་ཆེན་པོ་འབབ་ཀྱིན་འདུག ངེད་གཉིས་ཀས་
ཁོ་ཚང་གི་བར་ཁྱམས་ན་མཆོང་འགྲིག་འདེད་ཀྱིན་ཡོད། སྐབས་དེར་མོའི་ཕ་ཡར་ཆང་
རྐྱལ་དེ་གློ་བུར་བར་ཁྱམས་སུ་ཡོང་ནས། ཐ་མག་ཡོད་མེད་དྲིས་བྱུང་། ཁོ་ཇི་ལྟ་བུ་ཞིག་
ཡིན་པ་ང་ལ་རྒྱུས་ཡོད་དེ། ཁོ་ནི་མི་གཞན་ལ་རེ་དགོས་དུས་མ་གཏོགས་མི་དེ་དང་སྐད་
ཆ་ཅི་ཡང་མི་བཤད་པའི་རིགས་ཏེ། མདོར་གཏུགས་ན་མི་གཞི་ཡག་པོ་ཁྱོན་ནས་མེད།
ཁོས་ཐ་མག་གང་དུ་ཡོད་མེད་འདྲི་དུས་ལྗེན་གྱིས་ཁ་ཡ་མ་བྱས། དེ་ནས་ཡང་ཁོས་ཐེངས་
གཅིག་ལ་དྲིས་ཀྱང་ལྗེན་གྱིས་སྔར་བཞིན་མགོ་བོ་དགྱེ་ཙམ་ཡང་མ་བྱས། དེ་ནས་ཁོ་ཕྱིར་
བུད་སོང་། དེ་ནས་ངས་ལྗེན་ལ་ཡང་སྙིང་ཁོ་ལ་ཁ་ཡ་མི་བྱེད་པའི་རྒྱུ་མཚན་ཅི་ཡིན་དྲིས་
པ་ན་མོས་ང་ལའང་ཁ་ཡ་མ་བྱས། མོས་ཤིན་ཏུ་གཟབ་ནན་གྱིས་འགྲིག་འདེད་པའི་བཟོ་
ཞིག་བསྟན་འདུག་ནའང་གློ་བུར་དུ་མིག་ཆུ་རྡོག་གཅིག་མོའི་མཁུར་མགོ་བརྒྱུད་ནས་
འགྲིག་གཞོང་དུ་ལྷུང་སོང་། རྡེའུ་དམར་པོ་འཇོག་སའི་འགྲིག་གཞོང་དུ་ལྷུང་སོང་། ཨ་ཙི།
ངས་ད་ལྟའང་ད་དུང་གསལ་བོར་དྲན་གྱིན་འདུག དེ་ནས་མོས་མིག་ཆུ་དེ་ལག་པས་ཕྱིས་
སོང་། ཅི་ཡིན་ཆ་མ་འཚལ་ཡང་སྐབས་དེར་ང་རང་སེམས་མི་སྐྱིད་པའི་ཚོར་བ་ཞིག་གིས་
ཡོངས་སུ་གཟིར་ཡོང་། དེ་ནས་ང་ནི་ཅི་བྱེད་འདི་བྱེད་མེད་པར་ཕར་སོང་ནས་མོ་སྡོད་
སའི་འབོལ་ཁྲིའི་སྟེང་དུ་བསྡད་པ་ཡིན། ཨེན་ཙམ་མིན་ན་མོའི་བརླ་ཐོག་ཏུ་བསྡད་སོང་།
དེའི་རྗེས་སུ་མོ་གློ་བུར་དུ་ཡུས་ཆེན་པོས་ངུས་བྱུང་། དེའི་རྗེས་སུ་ངའི་དྲན་པའི་ངོས་སུ་
གསལ་ལེར་འཆར་ཡོང་བ་ནི། ངས་མོའི་མིག་དང་རྣ་བ་དང་སྨིན་མ་དང་དཔྲལ་བ་སོགས་
ལ་གང་བྱུང་དུ་འོ་བྱས་པ་ཡིན། མོའི་མཆུ་སྒྲོས་ཆུང་ཆུང་དེ་མ་གཏོགས་པའི་གདོང་ཆ་
ཚང་ལ་འོ་བྱས་པ་ཡིན། དེ་ནས་ཡུད་ཙམ་འགོར་བའི་རྗེས་སུ་མོ་ཁྱིམ་དུ་སོང་ནས་བལ་
ལྭ་སྐྱ་བོ་ཞིག་གྱོན་ནས་ཕྱིར་ཐོན། ངའི་སྣང་ངོར་མོ་དངོས་གནས་མཛེས་མ་ཞིག་འདུག
དེ་ནས་ངེད་གཉིས་གློག་བརྙན་ལ་ལྟ་རུ་སོང་བ་ཡིན། ལམ་བར་དུ་ངས་མོར་སྐུ་ཞབས་ཀུ་
ཌ་ཧི་ཡིས་ཁྱོད་ལ་དབང་ཡོད་བྱས་པ་ཡིན་ནམ་ཞེས་དྲིས་པ་ཡིན། དེ་ནི་མོའི་ཕ་ཡར་ཆང་
རྐྱལ་དེའི་མིང་ཡིན། མོས་ང་ལ་ཅི་ཡང་མ་བཤད་པས་ངས་ཡང་སྙིང་དོན་དག་ཅི་ཞིག་
བྱུང་བ་ཡེ་ནས་མ་ཤེས། ལྟས་ངན། ཁྱོད་ཀྱིས་བུ་མོ་འདི་ཚོའི་སེམས་ལ་ཅི་ཞིག་དྲན་གྱིན་
པ་གཏན་ནས་ཤེས་མི་སྲིད།
  དུས་རྒྱུན་མོས་འཐམ་འཁྱུད་བྱེད་པའམ་ཡང་ན་འོ་སོགས་བྱེད་དུ་མི་འཇུག་ན་ཡང་།
དེ་ནི་མོ་ང་ལ་རབ་ཏུ་སུན་པོ་ཡོད་པའི་རྟགས་ནི་མིན་ཏེ། རྒྱུ་མཚན་ནི་ངས་རྟག་པར་མོའི་
ལག་པ་ནས་བཟུང་སྟེ་འགྲོ་བ་ཡིན། དེ་ཡང་དེ་འདྲའི་གླེང་རི་བ་གང་ཡང་མ་ཡིན་ནའང་།
མོའི་ལག་པ་ནས་བཟུང་བ་དེས་ཀྱང་ང་ལ་སྨྲ་མ་ཤེས་པའི་དགའ་བདེ་ཁྱད་པར་བ་ཞིག་
སྟེར་གྱིན་ཡོད་པས་ཡིན། དྲང་མོར་བཤད་ན་བུ་མོ་མང་ཆེ་བའི་ལག་པ་ནས་བཟུང་ན།
ལྟས་ངན་མ་དེ་ཚོའི་ལག་པ་བེམ་པོ་ལྟར་འགུལ་ཙམ་ཡང་མི་བྱེད་པའམ་ཡང་ན་འགུལ་
ནས་སྡོད་དུ་མེད་པ་ཞིག་ཡིན་མོད། ལྗེན་ནི་བུ་མོ་གཞན་དང་གཏན་ནས་མི་འདྲ་སྟེ། གློག་
བརྙན་སྡུག་ཆགས་ཤིག་ལ་ལྟ་དུས་ངས་མོའི་ལག་པ་ནས་བཟུང་བ་ཡིན་ན། གློག་བརྙན་དེ་
མཇུག་རྫོགས་རག་བར་དུ་མོས་ཚད་ལས་འདས་པའི་བཟོ་གང་ཡང་མི་སྟོན་པར་ལྷོད་བག་
ངང་ལ་ལག་པ་ངའི་ལག་པའི་ནང་འཇོག་པ་ཡིན། ནམ་རྒྱུན་ལྗེན་དང་ལྷན་དུ་སྡོད་དུས།
རང་གི་ལག་པར་རྔུལ་ཆུ་ཤོར་ཡོང་བར་སྣང་དོགས་གང་ཡང་བྱེད་མི་དགོས་པར། ང་ནི་
དགའ་བདེའི་སེམས་ཚོར་ཁྱད་པར་བ་ཞིག་གིས་ཡོངས་སུ་བཟི་འགྲོ་བ་ཡིན།
  དེ་ནས་ངས་ཏག་ཏག་དོན་དག་གཞན་ཞིག་དྲན་ཡོང་། ཐེངས་ཤིག་ངེད་གཉིས་ཀྱིས་
གློག་བརྙན་ལ་ལྟ་དུས་ལྗེན་གྱིས་ངའི་ཡིད་སེམས་དབང་མེད་དུ་གཡོ་བར་བྱེད་པའི་ལས་
ཤིག་བགྱིས། ཕལ་ཆེར་གློག་བརྙན་མགོ་བརྩམས་མ་ཐག་པ་ཙམ་ཡིན། གློ་བུར་དུ་ངའི་
མཇིང་པར་སུ་ཞིག་གི་ལག་པ་སྲིང་ཡོང་། ཨ་ཙི། དེ་ནི་ལྗེན་གྱི་ལག་པ་རེད། བུད་མེད་ཚོ་
ལོ་ཉེར་ལྔའམ་ཡང་ན་སུམ་ཅུར་སོན་ན་དེ་ཚོས་རྟག་པར་དེ་ལྟར་རང་གི་བུ་ཕྲུག་གམ་ཁྱོ་
གའི་མཇིང་པའམ་ཡང་ན་རྒྱབ་ཏུ་དེ་ལྟར་ལག་པ་འཇོག་སྲིད་པ་མ་གཏོགས། བུ་མོ་ཆུང་
ཆུང་ཞིག་གིས་དེ་ལྟར་བྱ་མི་སྲིད་པས་ངའི་སེམས་སུ་དེ་ནི་དོན་སྙིང་ཆེན་པོ་ཡོད་པའི་དོན་
དག་ཅིག་རེད་བསམ་པ་ཡིན། ངས་སྐབས་འགར་རང་གི་སྲིང་མོར་དེ་ལྟར་བྱེད་པ་ཡིན། བུ་
མོ་ཆུང་ཆུང་ཞིག་གིས་ཁྱོད་ཀྱི་མཇིང་པར་ལག་བ་སྲིང་ཡོང་བ་དེས་ནི་ཁྱེད་ཀྱི་ལུས་སེམས་
གཉིས་ཀར་དགའ་བདེ་ཁྱད་པར་བ་ཞིག་སྟེར་ངེས་ཡིན།
  གང་ལྟར་མཐོང་བའི་མོད་ལ་སྐྱུག་མེར་ལང་ཡོང་བའི་རྐུབ་སྟེགས་དེར་བསྡད་ནས་
ངས་དེ་དག་དྲན། ལྗེན་ནི་བུ་མོ་དེ་འདྲ་ཞིག་ཡིན། དེའི་སྟབས་ཀྱིས་ལྗེན་དང་སིད་རད་ལ་
ཊེར་གཉིས་ཀ་ཨེད“བྷན་ཀི་སི་ཡི་རླངས་འཁོར་ཆག་རོ་དེའི་ནང་དུ་སྡོད་པའི་ངང་ཚུལ་
དྲན་ཡོང་ཐེངས་རེར་ང་རང་སྐད་ཅིག་མར་སྨྱོ་ལ་ཁད་ཅིག་བྱེད་ཡོང་། མོས་སིད་རད་ལ་
ཊེར་ལ་དོན་དག་དེ་འདྲ་བྱེད་དུ་མི་འཇུག་པ་ངས་གསལ་བོར་ཤེས་ན་ཡང་། གང་ལྟར་དེ་
དྲན་པའི་མོད་ལ་ང་རང་སྨྱོ་ལ་སྨྱོ་ལ་བྱེད། དྲང་མོར་བཤད་ན་ངས་ངོ་མ་དོན་དག་འདི་ཁྱོན་
ནས་གླེང་ན་མི་འདོད།
ཚོམས་ཆེན་དུ་ཕལ་ཆེར་མི་གཅིག་ཀྱང་མི་འདུག ལྟས་ངན། མགོ་སེར་མ་དེ་དག་
ཀྱང་གར་སོང་ཆ་མེད་དུ་གྱུར་བཞག གློ་བུར་དུ་ང་གནས་དེ་དང་ཁ་འབྲལ་ན་སྙམ། སེམས་
པ་མི་སྐྱིད་པའི་ཚོར་བ་ཞིག་གིས་ཕྱོགས་མཚམས་སོ་སོ་ནས་རུབ་ཡོང་། ང་ལ་ངལ་དུབ་
པའི་ཚོར་བ་གང་ཡང་མེད་པས་ཕྱིར་མལ་ཤག་ཏུ་སོང་ནས་ཐོག་ལྭ་གྱོན། དེ་ནས་ཡང་ངའི་
སེམས་ལ་སྔོན་གྱི་ཡ་མ་བརླ་དེ་ཚོས་ཡང་སྙིང་ཅི་ཞིག་བྱེད་ཀྱིན་ཡོད་དམ་སེམས་ཀྱིན་ཕྱི་
རོལ་ལ་བལྟས་པ་ན། ད་ནི་ཡོད་ཚད་གཉིད་དུ་ཡུར་བ་འདྲ་སྟེ་ཁང་མིག་གཅིག་གི་ནང་
དུའང་གློག་བཀར་མི་འདུག དེ་ནས་ང་རང་གློག་སྐས་ལས་བབས་ཏེ་ཕྱི་རོལ་ཏུ་སོང་ནས་
གླ་འཁོར་ཞིག་ལ་བསྡད་རྗེས་ཁ་ལོ་བར་ང་རང་ཨེ་རི་ནེ་མཚན་མོའི་རོལ་རྩེད་ཁང་དུ་
སྐྱོལ་ཅེས་བཤད་པ་ཡིན། ཨེ་རི་ནེ་མཚན་མོའི་རོལ་རྩེད་ཁང་ནི་གྷ་རིན་ཝི་ཆ་གྲོང་སྡེ་རུ་
ཡོད་ལ། ངའི་གཅེན་པོD.B.ཧོ་ལི་ཝུ་ཌ་རུ་མ་སོང་སྔོན་ལ་རྒྱུན་པར་རོལ་རྩེད་ཁང་འདི་
རུ་འགྲོ་ཞིང་རེ་འགར་ང་ཁྲིད་ནས་སོང་མྱོང་། ཨེ་རི་ནེ་ནི་རྣོ་སྦྲེང་དཀྲོལ་མཁན་མི་ནག་
རྒྱགས་པ་ཞིག་ཡིན་ལ། གལ་ཏེ་ཁྱོད་རང་ནི་མི་གྲགས་ཅན་ཞིག་མིན་ན་ཁོས་ཁ་ཡ་བྱེད་མི་
སྲིད། ཡིན་ནའང་ཨེ་རི་ནེ་ལགས་རྣོ་སྦྲེང་དཀྲོལ་བར་དངོས་གནས་འཇོན་པོ་ཞེ་དྲག་ཡོད།
ང་རང་ཁོའི་རྣོ་སྦྲེང་ལ་ཉན་རྒྱུར་ཤིན་ཏུ་དགའ་བ་ནི་སྨོས་ཅི་འཚལ་ཡང་། སྐབས་འགར་
ཁོས་ཅི་ཞིག་ཡིན་མདོག་གིས་མི་མིང་གྲགས་ཅན་ལ་མ་གཏོགས་ཁ་ཡ་མི་བྱེད་པའི་སྟབས་
ཀྱིས། ཡང་རེ་འགར་གློ་བུར་དུ་ཕར་བརྒྱུགས་ནས་ཁོའི་རྣོ་སྦྲེང་དེ་མགོ་རྟིང་སློག་འདོད་ཀྱི་
འདུན་པ་ཞིག་ཀྱང་སྐྱེ་ཡི་ཡོད།

བཅུ་གཉིས།

   ང་རང་བསྡད་པའི་གླ་འཁོར་དེ་རྙིང་པ་རྙིང་གོག་ཅིག་ཡིན་པར་མ་ཟད་ནང་དུ་དྲི་
ང་བ་ཞིག་འཐུལ་གྱིན་འདུག ནམ་རྒྱུན་དོ་ནུབ་ནང་བཞིན་ངས་ནམ་གུང་ལ་བཀག་པའི་
གླ་འཁོར་མང་ཆེ་བར་འདི་འདྲའི་དྲི་མ་སྐྱུག་མེར་བ་ཞིག་འཐུལ་གྱིན་ཡོད། ད་དུང་དེས་
ཀྱང་ག་ལ་ཚད་དེ་ད་ལྟ་ཕྱི་རོལ་ན་འུར་ཟིང་མེད་པས་ཡོད་ཚད་དབུགས་ཆད་པ་ལྟར་སྟོང་
འཇགས་སེ་འདུག་ཅིང་། རྒྱ་ལམ་དུ་འགྲོ་མི་མང་པོ་མེད་ཀྱང་རེ་འགར་སྐྱེས་པ་གཅིག་
དང་བུད་མེད་གཅིག་གིས་ཕན་ཚུན་བསྐྱོར་ནས་རྒྱ་ལམ་རྒལ་བའམ་ཡང་ན་ཁྲམ་པ་ལོས་
ཡིན་སྙམ་པ་ཁྱུ་གཅིག་གིས་རང་གི་དགའ་རོགས་བུ་མོ་ཚོ་ཁྲིད་དེ། དགོད་རྒྱུ་ཏིལ་འབྲུ་
ཙམ་ཡང་མི་ཡོང་བ་ཞིག་གི་ཆེད་དུ་འུག་པ་བཞིན་ཧབ་རྒོད་བྱེད་ཀྱིན་པ་མཐོང་ཡོང་།
ནམ་གུང་ལའང་མི་རྣམས་སྲང་ལམ་ན་ཧབ་དགོད་བྱེད་ཀྱིན་པའི་གྲོང་ཁྱེར་ནིག་ཡོར་འདི་
ཡང་ཅི་འདྲའི་འཇིགས་སུ་རུང་བ་ཞིག་རེད་ཨང་། ཁོ་རང་ཚོའི་དགོད་སྒྲ་དེ་རྒྱང་རིང་ལ་
ཕྱིན་ཡང་ད་དུང་ཐོས་ཐུབ་ཀྱིན་འདུག ངས་འདི་དག་ཡོད་ཚད་སྲིང་མོ་དང་ལབ་གླེང་
བྱ་རྒྱུ་བྱུང་ན་ཅི་འདྲའི་དགའ་བ་ཨང་སྙམ། དེའི་རྗེས་སུ་ང་དང་ཁ་ལོ་བ་གཉིས་ཀྱིས་ལབ་
གླེང་རེ་བྱས་པ་ཡིན། ཁ་ལོ་བ་དེའི་མིང་ལ་ཧོར་ཝི་ཚི་ཟེར། ཁོ་ཡར་སྔོན་གྱི་གླ་འཁོར་ཁ་ལོ་
བ་དེ་དང་བསྡུར་ན་ཡག་པོ་ཡོད་པ་འདྲ། གང་ལྟར་ངའི་སེམས་ལ་ཁོས་བྱ་གག་དེ་དག་གང་
ཞིག་ཏུ་འགྲོ་ཡི་ཡོད་པ་ཤེས་ཀྱང་སྲིད་སྙམ།
   “ཝེ། ཧོར་ཝི་ཚི།” ངས་ཁོ་ལ “ཁྱོད་དབུས་གླིང་ག་དེ་བརྒྱུད་ནས་འགྲོ་མྱོང་ངམ།
གླིང་གའི་ལྷོ་ཕྱོགས་སུ།"
   “ས་ཆ་གང་།”
   “མཚེའུ་དེ་ཟེར་བ་ཡིན། དེ་རུ་བྱ་གག་མང་པོ་འདུག ཁྱོད་ཀྱིས་ཤེས་ཀྱང་སྲིད།
   “འུན། ཅི་རེད། ”
   “དེ་ལྟར་བཤད་ན་ཁྱོད་ཀྱིས་གླིང་གའི་ལྷོ་ཕྱོགས་ཀྱི་མཚེའུ་ནང་གི་བྱ་གག་དེ་ཚོ་
མཐོང་ཡོད་ཚོད། དཔྱིད་ཀའམ་ཡང་ན་དུས་ཚིགས་མང་ཆེ་བར་བྱ་གག་དེ་ཚོ་མཚེའུ་
དེའི་ནང་དུ་ཡོད་མོད། དགུན་ཁར་ཁོ་ཚོ་ཡང་སྙིང་གང་ཞིག་ཏུ་སོང་བ་ཁྱོད་ཀྱིས་ཤེས་
ཀྱང་སྲིད།”
  “སུ་ཞིག་གང་ལ།”
  “བྱ་གག་དེ་ཚོ། ཁྱོད་ཀྱིས་ཤེས་ཀྱང་སྲིད། མི་རྣམས་ཀྱིས་བྱ་གག་དེ་ཚོ་རླངས་འཁོར་
དུ་དྲུད་ནས་ས་ཆ་གཞན་ཞིག་ལ་ཁྱེར་འགྲོ་བ་ཡིན་ནམ། ཡང་ན་བྱ་གག་ཚོ་འཕུར་ནས་ལྷོ་
ཕྱོགས་སམ་ས་ཆ་གཞན་གང་ལ་འགྲོ་བ་རེད།”
  སྐབས་དེར་ཧོར་ཝི་ཚི་ཡིས་ལུས་སྟོད་ཧྲིལ་བོ་ངའི་ཕྱོགས་སུ་འཁོར་ནས་ང་ལ་བལྟས་
བསྡད། ཁོ་ནི་མི་ངང་ཐུང་ཞིག་ཡིན་པ་མ་གཏོགས་མི་ངན་ཞིག་གཏན་ནས་མ་རེད། “ལྟས་
ངན། དེ་ངས་ཇི་ལྟར་ཤེས་སམ།” ཁོས་ང་ལ “ལྟས་ངན། ངས་དོན་དག་ཁྱི་སྐྱག་དེ་ཚོ་ཇི་
ལྟར་ཧ་གོའམ” ཟེར།
  “ཁྱོད་རང་ཁོང་ཁྲོ་མ་ལངས།” ངས་དེ་ལྟར་བཤད། སྐབས་དེར་ཁོ་ཁོང་ཁྲོ་ལངས་འདུག
  “སུ་ཁོང་ཁྲོ་ལངས་ཡོད་དམ། སུ་ཡང་ཁོང་ཁྲོ་ལངས་མེད།”
དེ་ནས་ངས་ཁོ་ལ་ཅི་ཡང་མ་བཤད། ལྟས་ངན། ཅི་འདྲའི་སྤྲོ་ཐུང་བ་ལ་ཨང་། ཡིན་
ནའང་ཁོས་ཡང་བསྐྱར་ཁ་གྲག་བྱུང་། སྔར་ལྟར་ལུས་སྟོད་ཧྲིལ་བོ་ངའི་ཕྱོགས་སུ་འཁོར་
ཏེ། “ཉ་ནི་གང་ལའང་འགྲོ་བ་མ་རེད། ཁོ་ཚོ་གང་དུའང་མི་འགྲོ་བར་མཚེའུ་གོག་དེའི་
ནང་དུ་འདུག་ངེས།”
  “ཉ། དེ་གཉིས་འདྲ་བོ་མ་རེད། ཉ་ནི་གཞན་པ་ཞིག་རེད། ངས་བྱ་གག་ཟེར་བ་ཡིན།”
  “དེ་ཅི་ལ་མི་འདྲ། གཅིག་པ་རེད།” ཧོར་ཝི་ཚི་ཡིས་དེ་ལྟར་བཤད། གང་ལྟར་ཡང་
ཁོའི་སྐད་གདངས་ལ་ཉན་ན་ཁོང་ཁྲོ་ལངས་ཡོད་པ་འདྲ། “བྱ་གག་དང་བསྡུར་ན། ཉ་
རྣམས་ཀྱིས་དགུན་འཁྱོལ་དཀའ་བ་འདྲ། ངོ་མ། ཁྱོད་ཀྱིས་བསམ་མནོ་ཞིག་ཐོངས་དང་། ངོ་
མ་བཤད་པ་ཡིན།"
ངས་སྨྲ་བ་བསྡམས་ནས་ཡུད་ཙམ་འགོར་རྗེས “ཡ། དེས་ན་དགུན་ཁར་མཚེའུར་
འཁྱགས་པ་ཆགས་རྗེས་མི་རྣམས་ཀྱིས་དར་ཤུད་རྩེད་མོ་རྩེ་ཡི་ཡོད་ལ། དེ་དུས་ཉ་རྣམས་
གང་དུ་ཡོད་དམ།”
   ཧོར་ཝི་ཚིའི་ལུས་སྟོད་ཡང་བསྐྱར་ངའི་ཕྱོགས་སུ་འཁོར་ནས “ལྟས་ངན། ཉ་གང་ལ་
འགྲོའམ།” ཁོས་སྐད་མགོ་མཐོན་པོས “ལྟས་ངན། ཉ་རྣམས་གང་དུ་འགྲོའམ། སྔར་གང་
དུ་ཡོད་ན་དེ་རུ་སྡོད་པ་ལས་ད་གང་ཞིག་ཏུ་འགྲོའམ” ཞེས་ལྡོག་འདྲི་ཞིག་བྱས།
  “ཁོ་ཚོས་འཁྱགས་པ་སྣང་མེད་དུ་འཇོག་གམ། འཁྱགས་པ་སྣང་མེད་དུ་བཞག་ན་
འགྲིག་གམ།"
  “སུ་ཞིག་གིས་སྣང་མེད་དུ་བཞག་པ་རེད། སུས་ཀྱང་སྣང་མེད་དུ་བཞག་མེད།” ཧོར་
ཝི་ཚི་ཡིས་བཤད་ཀྱིན་བཤད་ཀྱིན་ཁོང་ཁྲོ་ལངས་བྱུང་བ་འདྲ། ཁོའི་རླངས་འཁོར་དེ་
ལམ་འགྲམ་གྱི་གློག་སྡོང་ངམ་ཅི་ཞིག་དང་གདོང་ཐུག་བརྒྱབ་མི་འོང་ངམ་སྙམ་གྱིན་ང་ལ་
སེམས་ཁྲལ་བྱུང་། “ཉ་རྣམས་སྔར་བཞིན་འཁྱགས་པའི་ནང་གནས་པ་རེད། གནམ་རྒན་
མ། དེ་ནི་ཉའི་གཉུག་གཤིས་ཤིག་མིན་ནམ། ཁོ་ཚོ་དགུན་ཁ་ཧྲིལ་བོར་མཚེའུ་དང་ལྷན་
ཅིག་འཁྱགས་པ་བརྒྱབ་ཡོད་པ་རེད།”
  “དེ་འདྲ་ཡིན་ནམ། དེས་ན་ཁོ་ཚོས་ཁ་ཟས་ཅི་ཞིག་བསྟེན་ནམ། གལ་ཏེ་ཁོ་ཚོ་
འཁྱགས་པ་བརྒྱབ་ཡོད་ན་ལུས་པོ་རེངས་པོར་གྱུར་ཡོད་པས་སྲོག་ཇི་ལྟར་འཚོའམ།” 
  “ཉ་དེ་ཚོའི་ལུས་པོ་ཟེར་རམ། ལྟས་ངན། ཁོ་ཚོའི་ལུས་པོས་རྩྭ་ལྡུམ་སོགས་ལས་
འཚོ་བཅུད་ལེན་པ་རེད། ཁོ་ཚོའི་ལུས་སྟེང་གི་བ་སྤུའི་བུ་ག་དག་ཆེར་གདངས་ནས་ཡོད།
དེ་ནི་གཉུག་གཤིས་ཤིག་རེད། ལྟས་ངན། ཁྱོད་ཀྱིས་ངའི་སྐད་ཆའི་ཧ་གོའམ།” ཁོས་དེ་ལྟར་
བཤད་ཞོར་ལུས་ཧྲིལ་བོ་ཡང་བསྐྱར་ངའི་ཕྱོགས་སུ་འཁོར་ཡོང་།
  “འོ།” ངས་དེ་ལྟར་ཨ་ལན་བྱིན་རྗེས་གཞན་ཅི་ཡང་མ་བཤད། དྲང་མོར་བཤད་
ན་ཁོས་རླངས་འཁོར་དེ་མགོ་རྟིང་སློག་མི་ཡོང་ངམ་སྙམ་གྱིན་ང་ལ་སེམས་ཁྲལ་ཡོང་གི
གཞན་ད་དུང་ཁོ་ལྟ་བུའི་མི་འདིའི་རིགས་དང་ཁ་བརྡ་བྱས་རུང་སེམས་པ་སྤྲོ་བོ་ཞིག་ཡེ་
ནས་མི་ཡོང་། “ཁྱོད་ཀྱིས་ང་དང་མཉམ་དུ་ཆང་རག་ཕོར་གང་བཏུང་འདོད་དམ།” ངས་
ཁོ་ལ་དེ་ལྟར་བཤད་ཀྱང་ཁོས་ང་ལ་ཁ་ཡ་མ་བྱས་པས། ངའི་སེམས་ལ་ཁོས་ཀྱང་དེ་ལ
བསམ་མནོ་གཏོང་བ་འདྲ་སྙམ་ནས་ཡང་བསྐྱར་ཐེངས་གཅིག་དྲིས།
  “ང་ལ་ཆང་བཏུང་བའི་ཁོམ་པ་མེད། གྲོགས་པོ།” ཁོས་ང་ལ “ལྟས་ངན། ཁྱོད་ལོ་ག་
ཚོད་ཡིན་ནམ། ཅིའི་ཕྱིར་ཁྱིམ་དུ་མི་ལོག་པ་ཡིན་ནམ།”
  “ང་ལ་ངལ་དུ་བ་པའི་ཚོར་སྣང་གང་ཡང་མི་འདུག”
 ང་རང་ཨེ་རི་ནེ་མཚན་མོའི་རོལ་རྩེད་ཁང་གི་སྒོ་འགྲམ་དུ་བབས་ཏེ་གླ་ཆ་བྱིན་པ་ན།
ཧོར་ཝི་ཚི་ཡིས་ཡང་བསྐྱར་ང་ལ་ཉ་ཡི་སྐོར་གླེང་བྱུང་། ཕར་བལྟས་ན་ཁོས་ད་དུང་དེ་དག་
བརྗེད་ནུས་ཀྱི་མེད་པ་འདྲ། “ཁྱོད་ཀྱིས་ཉོན་དང་།” ཁོས་ང་ལ “གལ་ཏེ་ཁྱོད་ནི་ཉ་ཆེན་
པོ་ཞིག་ཡིན་པའི་དབང་དུ་བཏང་ན། རང་བྱུང་ཁམས་ཀྱིས་ཁྱོད་རང་གསོས་ནས་ནར་
སོན་དུ་འཇུག་ངེས། དེ་རེད་དམ། ད་ལྟ་ཁྱོད་ཀྱིས་ཉ་དེ་ཚོ་མི་འཆི་བའི་རྒྱུ་མཚན་ཤེས་
སོང་ངམ། "
   “དེ་ལྟར་ཡིན་ཡང་སྲིད་མོད། འོན་ཏེ— "
   “ལྟས་ངན། དེ་ལྟ་རང་རེད། ཉ་དེ་ཚོ་འཆི་མི་སྲིད།” ཁོས་དེ་ལྟར་བཤད་རྗེས་རླངས་
འཁོར་བསྐོར་ཏེ་རྡུལ་འཚུབས་སེ་བུད་སོང་།
   སྤྱིར་ན་ད་ནི་ནམ་གུང་ལ་སླེབས་ཡོད་ན་ཡང་། རོལ་རྩེད་ཁང་དེའི་ནང་དུ་ད་ལྟའང་
ད་དུང་མི་མང་པོ་འཚངས་འདུག དེ་ཡང་མང་ཆེ་བ་སློབ་འབྲིང་ངམ་ཡང་ན་སློབ་ཆེན་
གྱི་སློབ་མ་གླེན་ལྐུགས་དེ་ཚོ་རེད། ཕར་བལྟས་ན་ང་རང་འགྲོ་སའི་སློབ་གྲྭ་དེ་མ་གཏོགས་
འཇིག་རྟེན་འདིའི་སློབ་གྲྭ་གཞན་པ་ཡོད་དོ་ཅོག་ལ་ཡེ་ཤུའི་འཁྲུངས་སྐར་གྱི་གུང་གསེང་
བཏང་ཡོད་པ་འདྲ། མི་མང་དྲགས་པས་ཐོག་ལྭ་བཅོལ་སའང་མ་རག ཡིན་ནའང་སྐབས་
དེར་ཏག་ཏག་ཨེ་རི་ནེ་ཡིས་རྣོ་སྦྲེང་དཀྲོལ་གྱིན་ཡོད་སྟབས་ཁང་ཁྱིམ་ཧྲིལ་བོ་ལྷིང་
འཇགས་སེ་འདུག སྐབས་དེར་ཨེ་རི་ནེ་རྣོ་སྦྲེང་གི་རྐུབ་སྟེགས་སུ་བསྡད་འདུག་ལ་མཐོང་
བ་ཙམ་གྱིས་ཤིན་ཏུ་རྔམ་བརྗིད་དང་ལྡན་པའི་བཟོ་ཞིག་ཤར་འདུག གཞན་ད་དུང་མི་རེ་
འགའ་ང་ནང་བཞིན་རྐུབ་སྟེགས་མ་རག་པར་སྒུག་བསྡད་ཡོད་པས་ཁོ་ཚོ་ཚང་མས་ཕྱི་
རྟིང་བཀྱགས་ཏེ་ཨེ་རི་ནེ་ཡིས་རྣོ་སྦྲེང་དཀྲོལ་བ་ཨེ་མཐོང་ལ་འབད་ཀྱིན་གདའ། རྣོ་སྦྲེང་
གི་མདུན་དུ་མེ་ལོང་ཆེན་པོ་ཞིག་ཡོད་ལ་ཨེ་རི་ནེ་ཡི་སྟེང་ལ་འོད་བསྡུས་གློག་སྒྲོན་ཆེན་
པོ་ཞིག་བཀར་ཡོད་པར་བརྟགས་ན། དེར་འཁོད་ཀུན་གྱིས་ཨེ་རི་ནེ་ཡིས་རྣོ་སྦྲང་དཀྲོལ་
དུས་ཀྱི་རྣམ་འགྱུར་ལ་ལྟ་འདོད་ཆེན་པོ་ཡོད་པ་འདྲ། གང་ལྟར་ཨེ་རི་ནེ་ཡི་རྣོ་སྦྲེང་དཀྲོལ་
བའི་ལག་པ་མཐོང་མི་ནུས་མོད། རྒས་གཉེར་གྱིས་ཁེབས་པའི་ཁོའི་ངོ་གདོང་ཆེན་པོ་དེ་
གསལ་བོར་མཐོང་ཡོང་གི་འདུག ང་ནང་དུ་འཛུལ་དུས་ཁོས་ཡང་སྙིང་ཅི་ཞིག་དཀྲོལ་
གྱིན་ཡོད་པ་མི་དྲན་ན་ཡང་། གང་ལྟར་ཁོས་རོལ་དབྱངས་སྙན་མོ་ཞིག་ཡོངས་སུ་བསླད་པ་
འདི་ལྟ་སྟེ། སྒྲ་གདངས་མཐོ་རུ་གཏོང་དགོས་ཚེ་ཁོས་བསམ་བཞིན་དེའི་ནང་དུ་འདར་སྐད་
ཅིག་གམ་ཡང་ན་རྦད་དེ་དགོས་པ་མེད་པ་ཞིག་བཙན་གྱིས་དཀྲོལ་བར་བྱེད་ཅིང་། ཡང་
རེ་འགར་རང་སྣང་ཅི་དགར་བྱེད་ཀྱིན་ཡོད་པས་ང་ལ་ཞེ་ནས་སུན་པོ་ཞིག་སྐྱེས། གལ་ཏེ་
ཨེ་རི་ནེ་ཡིས་རོལ་དབྱངས་གཅིག་དཀྲོལ་ཚར་རྗེས་ཀྱི་མི་མང་གི་རྣམ་འགྱུར་ཁྱོད་ཀྱིས་
མཐོང་ན་ཞེ་ནས་ཁྲེལ་ཡོང་བ་ཁོ་ཐག་ཡིན། ཁོ་ཚོས་དགའ་འབོད་བྱེད་པའི་ངང་ཚུལ་དེ་
ནི། གློག་བརྙན་ཞིག་ལ་ལྟ་དུས་དགོད་རྒྱུ་སྤུ་ཙམ་ཡང་མེད་པ་ཞིག་ལ་སྨྱོན་པ་བཞིན་ཧབ་
དགོད་བྱེད་ཀྱིན་པའི་གླེན་ལྐུགས་དེ་ཚོ་དང་གཅིག་པ་གཅིག་རྐྱང་རེད། གལ་ཏེ་ང་རང་
ནི་རྣོ་སྦྲེང་དཀྲོལ་མཁན་ཞིག་གམ་ཡང་ན་འཁྲབ་སྟོན་པ་གང་རུང་ཞིག་ཡིན་ཚེ། ང་རང་
དགའ་འབོད་དང་ངོ་བསྟོད་ལ་ཡེ་ནས་མི་དགའ། ངས་ངོ་མ་བཤད་པ་ཡིན། ལྷ་ཆེན་པོ་
དཔང་དུ་བཞག་ཀྱང་ཆོག གལ་ཏེ་ང་ནི་རྣོ་སྦྲེང་དཀྲོལ་མཁན་དེ་ཡིན་ན་ཆ་སྒམ་དེའི་ནང་
དུ་འཛུལ་ནས་དཀྲོལ་ངེས་ཡིན། ཡིན་ནའང་ཁོས་རོལ་དབྱངས་ཚར་གཅིག་དཀྲོལ་ནས་
མཇུག་བསྒྲིལ་མ་ཐག་མི་མང་གིས་ལག་པའི་མཐིལ་ཡང་རལ་ལོས་འགྲོ་སྙམ་པའི་ཐལ་
མོ་རྡེབ་ཀྱིན་འདུག་ལ། དེའི་རྗེས་སུ་བགྲེས་པོ་ཨེ་རི་ནེ་རྐུབ་སྟེགས་ལས་ལངས་ཏེ་ཁ་མི་
མང་ལ་ཕྱོགས་ནས་མགོ་བོ་རབ་ཏུ་དུད་པའི་ངང་ལ་ཤིན་ཏུ་བཅོས་མའི་གུས་འདུད་ཅིག་
ཞུས། རྣམ་འགྱུར་དེས་ཁྱོད་ལ་ཁོ་ནི་འཇིག་རྟེན་སྟེང་གི་ཆེས་ཕུལ་དུ་བྱུང་བའི་རྣོ་སྦྲེང་
མཁན་པོ་གཅིག་པུ་དེ་ལོས་ཡིན་སྙམ་པའི་ཚོར་བ་ཞིག་སྟེར་ངེས། ལྟས་ངན། ཁོའི་བཟོ་ལྟ་
དེ་ནི་དེ་འདྲའི་བཅོས་མ་ཞིག་རེད་ཨང་། དེ་དག་མཐོང་བའི་རྗེས་སུ་ངའི་སེམས་ལ་ཨེ་རི་
ནེ་ཡིས་རོལ་དབྱངས་ཚར་གཅིག་ཀྱང་ཡག་པོ་ཞིག་དཀྲོལ་ཐུབ་མ་སོང་སྙམ་ཀྱིན་སེམས་
གཏིང་ནས་སྙིང་རྗེ་ཞིག་སྐྱེས། དེ་ལྟར་བཤད་ན་ཁྱོད་ཀྱི་རྣ་བར་མི་འགྲོ་ནའང་། ངོ་མ་
དགོད་བྲོ་བ་ཞིག་རེད། ཡང་གཅིག་བཤད་ན་ཨེ་རི་ནེ་ལ་ཡང་ཁག་མི་འདུག་སྟེ། ལན་ངོ་
མ་ནི་སྨྱོན་པ་བཞིན་ཐལ་མོ་རྡེབ་མཁན་གླེན་ལྐུགས་དེ་ཚོ་རེད། ཁོ་ཚོས་ནམ་རྒྱུན་འདི་
ལྟར་ཐལ་མོ་དྲག་ཏུ་བརྡབས་ནས་ཡོད་ཚད་རླག་གིན་ཡོད། གང་ལྟར་དོན་དག་དེ་དག་
མཐོང་བ་ལས་ཀྱང་ངའི་ཡིད་སེམས་ཤིན་ཏུ་རབ་ཏུ་མི་སྐྱིད་པ་ཞིག་བྱུང་བས། ཨེན་ཙམ་
མིན་ན་ཕྱིར་ལོག
   དེའི་རྗེས་སུ་ཁོ་ཚོས་ང་ཁྲིད་ནས་ཅོག་ཙེ་རྙིང་གོག་ཅིག་གི་འགྲམ་དུ་སྡོད་བཅུག
ཅོག་ཙེ་དེའི་མདུན་ཐད་ན་ཀ་བ་ཆེན་པོ་ཞིག་གིས་མཐོང་ལམ་བཅད་འདུག ཅོག་ཙེ་
དེ་ཤིན་ཏུ་ཆུང་ཞིང་རྒྱབ་གྱང་ལྡེབས་སུ་གཏད་ནས་བཞག་ཡོད་པས་ཕར་འགྲོ་ཚུར་འོང་
དཀའ་བ་ཞིག་ཡིན་ལ། ཉེ་འཁྲིས་སུ་སྡོད་པའི་ལྟས་ངན་དེ་ཚོས་ཁྱོད་ལ་འགྲོ་ལམ་ཞིག་
སྟེར་མི་སྲིད་པས་ཁྱོད་ཀྱིས་རང་གི་རྐུབ་སྟེགས་ལ་བགོམས་ནས་འགྲོ་འོང་བྱེད་པ་ལས་
འོས་མེད། དེ་ནས་ངས་ཨ་རག་ཝི་སི་ཀི་ཞིག་དང་བསབ་ཆུ་གཅིག་བླངས་པ་ཡིན། དེ་ནི་ང་
རང་ཤིན་ཏུ་དགའ་བའི་ཆང་རག་ཅིག་ཡིན། འདི་རུ་ཁྱོད་རང་ལོ་དྲུག་ཙམ་ལ་སོན་ཚེ་ཆང་
རག་ཉོ་ཐུབ་པ་ཡིན། འདི་རུ་གློག་འོད་རབ་རིབ་མག་མོག་ཅིག་ལས་མེད་ཅིང་ཁྱོད་རང་
ལོ་ག་ཚོད་ཡིན་མིན་ལ་ཁ་ཡ་བྱེད་མཁན་ཞིག་མེད། གལ་ཏེ་ཁྱོད་རང་ནི་ཉལ་ཐ་འཐེན་
མཁན་ཞིག་ཡིན་ན་ཡང་ཁ་ཡ་བྱེད་མཁན་ཞིག་གཏན་ནས་མེད།
དེ་རུ་ང་རང་གླེན་ལྐུགས་ཁྱུ་གཅིག་གིས་རུབ་ནས་བསྡད་ཡོད། ངས་ངོ་མ་བཤད་པ་
ཡིན། ངའི་ཉེ་འཁྲིས་ཀྱི་ཅོག་ཙེ་གཡོན་པ་དེར་སྐྱེ་འབྲས་དགོད་བྲོ་བའི་སྐྱེས་པ་གཅིག་
དང་བུད་མེད་གཅིག་བསྡད་འདུག ཁོ་གཉིས་ཀ་ང་དང་ལོ་ཚོད་མཉམ་པའམ་ཡང་ན་ང་
ལས་ཅུང་ཆེ་བ་ཙམ་རེད། ངོ་མ་དགོད་བྲོ་བ་ལ། ཁོ་གཉིས་ཀས་ཆང་རག་ཕོར་བ་གང་བོ་དེ་
ཧ་ཅང་གཟབ་གཟབ་ཀྱིས་འཐུང་གིན་འདུག སྐབས་དེར་ང་ལ་དོན་དག་གཞན་གང་ཡང་
མེད་པས་ཁོ་གཉིས་ཀའི་ཁ་བརྡ་ལ་ཉན་བསྡད་པ་ཡིན། བུ་དེས་བུ་མོ་དེར་ཉིན་གུང་སུག་
ལས་པའི་འཇོང་སྤོལ་འགྲན་སྡུར་ཞིག་ལ་བལྟས་པའི་སྐོར་ཁ་བརྡ་བྱེད་ཀྱིན་གདའ། ཡིན་
ནའང་བུ་མོ་དེ་ཁོའི་ཁ་བརྡ་དེར་ཉན་འདོད་ཆེན་པོ་མེད་པ་འདྲ། བུ་མོ་དེའི་སྐྱེ་འབྲས་
དངོས་གནས་དགོད་བྲོ་བ་ཞིག་འདུག སྐྱེ་འབྲས་ཡག་པོ་མེད་པའི་བུ་མོ་ཚོའི་འཚོ་བ་
དངོས་གནས་སྐྱིད་པོ་ཞིག་ལར་ནས་མེད་ཡ། སྐབས་འགར་ང་ནི་མོ་རང་ཚོར་སྙིང་རྗེ་
འཆོར་གྱིན་ཡོད། ཡང་སྐབས་འགར་ངས་ངོ་མ་ཁོ་ཚོས་ཅི་བཤད་ལ་རྣ་བ་གཡར་འདོད་
ཅིག་ཡེ་ནས་མེད། ལྷག་པར་དུ་མོ་རང་ཚོ་གླེན་ལྐུགས་ཚོ་དང་ལྷན་དུ་བསྡད་དེ་འཇོང་
སྤོལ་སྐོར་གྱི་ཁ་བརྡ་ཉག་ཉོག་རེ་བྱེད་དུས་ཏག་ཏག་དེ་ལྟར་ཡིན། ངའི་གཡས་འགྲམ་གྱི་
མི་དེ་གཉིས་ཀའི་ཁ་བརྡ་དེ་ལས་ཀྱང་སྐྱུག་བྲོ་བ་ཞིག་རེད། གཡས་འགྲམ་དུ་སྡོད་པའི་བུ་
དེ་ཡེལ་གཙུག་ལག་སློབ་ཆེན་ནས་ཡིན་པ་འདྲ། ཁོས་ནུབ་ལྭ་སྐྱ་བོ་ཞིག་གི་འོག་ཏུ་ཊ་
ཊེར་སོལ་རྔུལ་ལེན་ཞིག་གྱོན། གྲགས་ཆེ་བའི་སློབ་ཆེན་དག་གི་ལྟས་ངན་དེ་ཚོས་ནམ་
རྒྱུན་དེ་འདྲ་ཞིག་གྱོན་གྱིན་འདུག ངའི་ཕ་རྒན་གྱིས་ཀྱང་ང་རང་ཡེལ་གཙུག་ལག་སློབ་
ཆེན་ནམ་ཡང་ན་ཕུ་རེན་སི་ཋིན་སློབ་ཆེན་དུ་སློབ་གཉེར་དུ་འགྲོ་རུ་གཞུག་འདོད་ཡོད་
མོད། ཡིན་ནའང་ང་རང་སློབ་གྲྭ་དེ་ཚོར་རྩ་བ་ཉིད་ནས་འགྲོ་སྙིང་མེད། ཡེལ་གཙུག་ལག་
སློབ་ཆེན་ནས་ལོས་ཡིན་སྙམ་པའི་སྐྱེས་པ་དེའི་གམ་དུ་བུ་མོ་མཛེས་མ་ཞིག་འདུག ཨ་ཙི་
ཙི། བུ་མོ་དེ་ནི་དངོས་གནས་མཛེས་མ་ཞིག་རེད། ཁོ་གཉིས་ཀས་ཅི་ཟེར་ལ་ཁྱོད་ཀྱིས་ཉན་
འདོད་དམ། ཁོ་གཉིས་ཀ་ཅུང་ར་བཟི་ཡོད་པ་འདྲ། སྐྱེས་པ་དེས་ཅོག་ཙེའི་འོག་ནས་ལག་
པ་ཕར་བསྲིངས་ཏེ་བུ་མོ་དེར་རེག་རེག་བྱེད་ཀྱིན་ཁོ་ཚོའི་མལ་ཁང་གི་མི་ཞིག་གིས་ཨ་སི་
པི་རིཎ་དམ་བེ་གང་འཐུངས་ཏེ་ཨེན་ཙམ་གྱིས་རང་སྲོག་བཅད་པའི་སྐོར་ཁ་བརྡ་བྱེད་ཀྱིན་
འདུག ཁོའི་དགའ་རོགས་མས “ཅི་འདྲའི་འཇིགས་སུ་རུང་བ་ལ…………… སྙིང་གི་ནོར་བུ།
ཁྱོད་ཀྱིས་དེ་འདྲ་མ་བྱེད། ལག་པ་ཕར་འཁྱེར་རོགས། འདི་ནས་དེ་འདྲ་མ་བྱེད” ཅེས་
བཤད། ཁྱོད་ཀྱིས་ལྟོས་དང་། ཕ་རོལ་ལ་རེག་རེག་བྱེད་ཞོར་སུ་ཞིག་གིས་རང་སྲོག་བཅད་
པའི་སྐོར་བཤད་པའི་ངང་ཚུལ་དེས་ང་ལ་དགོད་ཁ་གཏིང་ནས་བསླངས།
   ང་ལ་ལས་ཀ་གཞན་མེད་པར་ཐ་མག་འཐེན་པའམ་ཡང་ན་ཆང་རག་འཐུང་ཞིང་
བསྡད། དེ་ནས་ངས་ཞབས་ཕྱི་བ་དེར་ཨེ་རི་ནེ་ལགས་ལ་ང་ནིD.B.ཡི་སྤུན་ཆུང་ཡིན་པ་
དང་ཁོས་ང་དང་མཉམ་དུ་ཆང་ཞིག་བཏུང་འདོད་ཡོད་མེད་ཀྱི་སྐད་ཅིག་བསྐུར་མོད། ངའི་
སེམས་ལ་ཁོས་དེ་ལྟར་མི་བཤད་པའང་ཤེས་ཡོད། ལྟས་ངན་དེ་ཚོས་ནམ་ཡང་སྐད་དེ་མི་
བཤད་ཁོ་ཐག་ཡིན།
   “ཝ་ཡེ། ཧོལ་ཌེན-ཀོལ་ཧྥིལཌ།” སྐབས་དེར་བུ་མོ་ཞིག་ཚུར་ཡོང་ནས་ང་རང་བོས་
བྱུང་། མོའི་མིང་ལ་ལི་ལི་འན“སི་མོན་སི་ཟེར་ཞིང་། དེ་དུས་ངའི་གཅེན་པོ་དང་འགྲོགས་
འདྲིས་བྱེད་ཀྱིན་ཡོད། ཨ་ཙི། ད་ལྟ་མོའི་བྲང་གི་ནུ་མ་ཆེ་བ་ལ་ཨང་།
  “ཝེ།” ངས་མོར་དེ་ལྟར་ཨ་ལན་བྱིན། དེ་ནས་ང་ཡར་ལང་རྩིས་བྱས་ཀྱང་ང་སྡོད་
ས་དེ་དོག་དྲགས་པས་ཡར་ལང་རྒྱུ་ནི་དེ་འདྲའི་ལས་སླ་མོ་ཞིག་གཏན་ནས་མིན། མོ་མཚོ་
དམག་གི་དམག་དཔོན་ཞིག་དང་མཉམ་དུ་འདུག་ལ་དམག་དེའི་ལུས་པོ་མདའ་ལྟར་
དྲང་བས་ཕར་བལྟས་ཚོད་ཀྱིས་རྒྱབ་ཏུ་ཤིང་ལེབ་ཅིག་གསེབ་ནས་བཞག་ལོས་ཡོད་འདྲ་
ཞིག་རེད།
  “ཁྱོད་རང་མཐོང་བས་དགའ་བ་ལ།” ལི་ལི་འན་སི་མོན་སི་ཡིས་ཧ་ཅང་བཅོས་
མའི་ངང་དེ་ལྟར་ཟེར་ཞིང་། དེ་ནས་ཡང “ཁྱོད་ཀྱི་གཅེན་པོ་བདེ་ལགས་སམ།" མོས་ཤེས་
འདོད་པ་ནི་ཏག་ཏག་འདི་ཡིན་པ་རེད།
  “བདེ་མོ་སྐྱིད་པོ་རེད། ཁོ་ད་ལྟ་ཧོ་ལི་ཝུ་ཌ་རུ་ཡོད།”
  “ཧོ་ལི་ཝུ་ཌ་ཨེ། ཡག་པ་ལ། ཁོས་དེ་གར་ཅི་ཞིག་བྱེད་ཀྱིན་འདུག ”
  “གསལ་བོ་ཞིག་མི་ཤེས། ཕལ་ཆེར་ཟློས་གར་འདྲ་འབྲི་ཡི་ཡོད་པ་མིན་འགྲོ།” ངས་
དེ་ལྟར་བཤད། ངས་དེའི་སྐོར་ནས་མང་པོ་བཤད་མི་འདོད། ཕར་བལྟས་ཚོད་དུ་མོའི་སྣང་
ངོར་ཧོ་ལི་ཝུ་ཌ་ནི་ཡ་མཚར་བའི་གནས་ཁྱད་པར་བ་ཞིག་ཏུ་སེམས་ཀྱིན་ཡོད་པ་རྟོགས་
ཐུབ། ངོ་མ་མི་མང་པོས་དེ་ལྟར་སེམས་ཀྱིན་ཡོད་པ་འདྲ། ཡིན་ནའང་མི་མང་པོ་ཞིག་གིས་
ངའི་གཅེན་པོའི་བརྩམས་སྒྲུང་བཀླགས་མྱོང་མེད། དེ་ལྟར་དྲན་པའི་མོད་ལ་ང་ལ་ཁོང་ཁྲོ་
ཞིག་ལང་ཡོང་།
   “དགའ་བ་ལ་ཨང་།” ལི་ལི་འན“སི་མོན་སི་ཡིས་དེ་ལྟར་བཤད་རྗེས་དམག་དཔོན་
དེ་ང་ལ་ངོ་སྤྲོད་བྱས། དེའི་མིང་ལ་བྷུ་ལ་ཕུ་དམག་སྤྱི་གཞོན་པ་འདྲ་ཞིག་ཟེར་སྐད། ལྟས་
ངན་དེར་མི་ལ་ལག་འཇུ་བྱེད་དུས་ཤེད་ཤུགས་ཡོད་ཚད་བཏོན་ནས་ཕ་རོལ་པོ་ཤ་ཉོག་
རུས་ཉོག་ཏུ་གཏོང་སྙམ་བྱེད་པའི་བཟོ་ཞིག་འདུག གནམ་རྒན་མ། ང་ནི་མི་དེའི་རིགས་
ལ་དགའ་བོ་ཁྱོན་ནས་མེད། “ཁྱོད་རང་གཅིག་པུ་ཡིན་ནམ། ཁོ་རེ།” ལི་ལི་འན་སི་མོན་
སི་ཡིས་ང་ལ་དེ་ལྟར་དྲིས། ལྟས་ངན་མ་དེས་བར་ཁྱམས་སུ་འགྲོ་འོང་བྱེད་པའི་མི་རྣམས་
ཀྱི་འགྲོ་ལམ་བཀག་འདུག སྐབས་དེར་ཞབས་ཕྱི་བ་ཞིག་ཚུར་ཡོང་ནས་མོ་ཕར་འགྲོ་བར་
སྒུག་ཅིང་འདུག་མོད། མོས་ཅི་ཡང་མ་ཚོར། ངོ་མ་དགོད་བྲོ་བ་ལ། ཕར་བལྟས་ཚོད་དུ་
ཞབས་ཕྱི་བ་དེ་མོར་དགའ་བོ་མེད་ཅིང་དམག་དཔོན་དེ་ཡང་མོར་དགའ་བོ་མེད་པ་རྟོགས་
ཡོང་། གསལ་བོར་རྟོགས་ཡོང་གི་འདུག ང་རང་ཡང་མོ་ལ་ཡེ་ནས་དགའ་བོ་མེད། “ཁོ་རེ།
ཁྱོད་ལ་འདུག་རོགས་བུ་མོ་ཞིག་མེད་དམ།” མོས་ང་ལ་དེ་ལྟར་དྲིས། ང་རང་གནས་གཅིག་
ཏུ་ལང་བསྡད་ཡོད། མོས་ང་རང་མར་སྡོད་དུ་མ་བཅུག མོས་འདི་ལྟར་མི་ཞིག་ཆུ་ཚོད་རེ་
འགའི་ཡུན་ལ་མར་སྡོད་དུ་འཇུག་མི་སྲིད། “ཁོ་རང་ཕོ་ཡག་ཅིག་འདུག་གམ།” མོས་
གམ་གྱི་དམག་དཔོན་དེར་དེ་ལྟར་དྲིས། “ཧོལ་ཌེན། ཁྱོད་རང་ནར་སོན་གྱིན་ཕོ་སྒོ་ཇེ་ཡག་
རེད།” དམག་དཔོན་དེས་མོ་ལ་ལམ་དབྱེ་དགོས་པའི་བརྡ་ཞིག་བསྟན། “ཧོལ་ཌེན། ངེད་
ཚོ་དང་མཉམ་དུ་སྡོད་དམ།” ལི་ལི་འན•སི་མོན་སི་ཡིས་ང་ལ “ཁྱོད་ཀྱིས་རང་གི་ཆང་
ཕོར་ཁྱེར་ནས་ཤོག་དང” ཟེར།
  “ད་ང་རང་འགྲོ་རྩིས་ཡིན།” ངས་མོར “ང་རང་མི་གཞན་ཞིག་དང་འཕྲད་དུ་འགྲོ་
དགོས།” མོས་ང་ལ་ཁ་ཡག་བཤད་དོན་ནི་ངས་གཅེན་པོ་ལ་མོའི་སྐོར་ཁ་བརྡ་ཨེ་བྱེད་
འདོད་པ་ཁོ་ནའི་ཆེད་དུ་ཡིན་ངེས།
  “ལགས་སོ། །ཁྱོད་ཀྱིས་རང་འདོད་གྱིས་དང་། འུན། གཅེན་པོ་ལ་ཐུག་ན་ང་ཁོ་ལ་
ཤིན་ཏུ་སུན་པོ་ཡོད་ཟེར་ཞེས་བཤད་རོགས།”
  མོས་དེ་ལྟར་བཤད་རྗེས་ཕྱིར་བུད་སོང་། དམག་དཔོན་དེས་འགྲོ་ཁ་མར་ང་ལ “ཁྱེད་
རང་ངོ་ཤེས་པར་དགའ་བོ་ཡོད" ཅེས་བཤད་སོང་། དྲང་མོར་བཤད་ན་སྐད་ཆ་དེའི་རིགས་
ལ་ང་ཉན་འདོད་རྩ་བ་ནས་མེད། ངས་ནམ་རྒྱུན་ཡང་རང་ཉིད་སེམས་གཏིང་ནས་མ་
དགའ་བའི་མི་ལ “ཁྱོད་རང་ངོ་ཤེས་པས་དགའ” ཞེས་རྩ་བ་ཉིད་ནས་བཤད་མི་འདོད།
འོན་ཏེ་སྐབས་འགར་དེ་འདྲའི་སྐད་ཆ་མདོ་མེད་རེ་མི་བཤད་ཐབས་མེད་རེད་ཡ། ང་ལི་ལི་
འན་སི་མོན་སི་དང་ལྟས་ངན་དམག་དཔོན་དེ་དང་ལྷན་དུ་བསྡད་ནས་རང་ཉིད་ལ་མནར་
གཅོད་བྱེད་མི་འདོད་པས། ཐོག་ལྭ་གྱོན་ཏེ་ཕྱིར་ལོག་པ་ཡིན། ནམ་རྒྱུན་ཡང་འདི་ལྟར་མི་
མང་པོ་ཞིག་གིས་ཁྱོད་ལ་སུན་པོ་བཟོ་ངེས།

བཅུ་གསུམ།

  ང་རྐང་ཐང་ལ་ཕྱིར་མགྲོན་ཁང་དུ་ཡོང་བ་ཡིན། ལམ་བར་དུ་ཁྱོན་བསྡོམས་པས་སྲང་
ལམ་བཞི་བཅུ་ཞེ་གཅིག་བརྒྱུད། ང་རང་དེ་ལྟར་རྐང་ཐང་ལ་འགྲོ་དོན་ནི་དེ་ལ་དགའ་བས་
མིན་ཏེ། དྲང་མོར་བཤད་ན་ང་རང་གླ་འཁོར་ལ་འདུག་མ་འདོད་པས་ཡིན། ང་ཆུང་དུས་
སུ་རེས་འགར་གློག་སྐས་ལ་འདུག་མ་འདོད་པར་ཐེམ་སྐས་འཛེག་གིན་ཡོད། ངེད་ཚང་གི་
ཁང་བ་ཐོག་བརྩེགས་བཅུ་གཉིས་ཅན་དེར་ང་རང་ཐེམ་སྐས་འཛེག་གིན་འགྲོ་ཡི་ཡོད།
  ཕྱི་རོལ་ཏུ་ཁ་བ་བབས་པའི་ཤུལ་ཙམ་ཡང་མཐོང་དུ་མེད་ན་ཡང་ནམ་ཟླ་ཤིན་ཏུ་
འཁྱག ངས་ཞྭ་མོ་དམར་པོ་དེ་ཨམ་ཕྲག་ལས་བཏོན་ཏེ་མགོ་རུ་གྱོན་ཞིང་འགྲམ་གྱི་རྣ་
ཁེབས་དེ་ཡང་མར་ཕབ་པ་ཡིན། སྐབས་ཤིག་ལ་ངས་ལག་ཤུབས་དེ་སུ་ཞིག་གིས་བརྐུས་
མིན་ལ་བསམ་མནོ་བཏང་བ་ཡིན། ངས་སུ་ཞིག་གིས་བརྐུས་པ་ཤེས་ན་དེ་ལ་གཅར་རྡུང་
བྱེད་བསམ་པ་མིན་ཏེ། ང་ནི་མ་གཞི་ནས་མི་སྙིང་ཆུང་ཞིག་ཡིན། དཔེར་ན་པེན་སི་རུ་ངས་
རང་གི་ལག་ཤུབས་དེ་སུས་བརྐུས་པ་ཤེས་ཚེ། ཐོག་མར་ང་རང་རྐུན་མ་དེའི་མལ་ཁང་དུ་
སོང་ནས “ངའི་ལག་ཤུབས་དེ་ང་ལ་བྱིན་ན་ག་འདྲ་འདུག” ཅེས་འདྲི་ངེས་ཡིན་ལ། དེ་
དུས་རྐུན་མ་དེས་རང་ལ་མ་ཉེས་ཁ་ཡོག་ཐེབས་པའི་བཟོ་ཞིག་སྟོན་གྱིན “ལག་ཤུབས་
གང” ཞེས་ཟེར་སྲིད་ལ། དེ་ནས་ང་རང་ཐད་ཀར་ཁོའི་རྩིག་སྒམ་གྱི་འགྲམ་དུ་སོང་ནས་
ཁོའི་རྐང་ཤུབས་སམ་ཡང་ན་གང་རུང་ཞིག་ལས་ལག་ཤུབས་དེ་བླངས་ནས་ཁོའི་མདུན་དུ་
ཁྱེར་ཏེ “ལྟས་ངན། འདི་ཁྱོད་ཀྱི་ཡིན་ནམ” ཞེས་འདྲི་སྲིད་པ་ཡིན། དེ་དུས་རྐུན་མ་དེས་
ཧ་ཅང་བཅོས་མ་དང་ཧ་ཅང་ཉམ་ཆུང་གི་ཉམས་ཤིག་བསྟན་ནས “ངས་སྐྱེ་བ་འདིར་དེ་
འདྲའི་ལག་ཤུབས་ཤིག་མཐོང་མ་མྱོང་། གལ་ཏེ་ཁྱོད་ཀྱི་ཡིན་ན་ཁྱེར་ཆོག་ཆོག་ཡིན། ང་ལ་
ལག་ཤུབས་རྙིང་གོག་དེ་འདྲ་ཞིག་དགོས་དོན་རྩ་བ་ནས་མེད” ཅེས་བཤད་ངེས་ཡིན། དེ་
ནས་ང་དུས་ཡུན་སྐར་མ་ལྔ་དྲུག་ཙམ་ལ་དེ་གར་ལངས་བསྡད་ནས་རང་གི་ལག་ཤུབས་དེ་
གྱོན་ངེས་ཡིན་ལ། དྲང་མོར་བཤད་ན་ངས་སྒྲུབ་འདོད་པ་ཉག་གཅིག་ནི་ཕར་སོང་སྟེ་ཁོའི་
མ་ནེའི་སྟེང་ལ་ཤུགས་ཀྱིས་ཐེངས་གཅིག་གཞུས་ཏེ་རྐུན་མ་དེའི་མ་ནེ་གཅག་རྒྱུ་དེ་ཡིན་
མོད། ཡིན་ནའང་ང་རང་མི་སྙིང་ཆུང་ཞིག་ཡིན་པས་དེ་ལྟར་བགྱི་མི་སྲིད། ངས་ཡང་སྙིང་
ཅི་ཞིག་བྱ་སྲིད་དམ་ཞེ་ན། ངས་ནི་ཁོ་ལ་རྣ་བར་མི་སྙན་པའི་སྡིགས་མོའམ་ཡང་ན་ཚིག་
མཚོན་དྲག་ཏུ་གདབ་ངེས་ཡིན། དེ་ལྟར་བཤད་ན་ཁོ་ཡར་ལངས་ཏེ་ངའི་མདུན་དུ་ཡོང་
ནས “ཁོ་རེ། ཁྱོད་ཀྱིས་ང་རྐུན་མ་རེད་ཟེར་བ་ཡིན་ནམ” ཞེས་འདྲི་ངེས་ཡིན། དེ་ནས་
ངས “ལྟས་ངན། ཁྱོད་ནི་རྐུན་མ་ཞིག་རེད” ཅེས་བཤད་མི་ནུས། དེས་ན་ངས་ཡང་སྙིང་ཅི་
ཞིག་ཟེར་རམ་ཞེ་ན། “ལྟས་ངན། གང་ལྟར་ངས་རང་གི་ལག་ཤུབས་དེ་ཁྱོད་ཀྱི་རྐང་ཤུབས་
ནང་དུ་ཡོད་པ་ཤེས་སོང་།” དེ་ལྟར་བཤད་ངེས་ཡིན། དེ་ལྟར་བཤད་པས་ལྟས་ངན་དེས་
ངས་ཅི་ཡང་མི་བྱེད་པ་ཤེས་ནས “ཁོ་རེ། ཁྱོད་ཀྱིས་ཉོན་དང་ངས་ཁྱོད་ལ་འདྲི། ཁྱོད་ཀྱིས་
ང་རྐུན་མ་རེད་ཟེར་བ་ཨེ་ཡིན” ཞེས་འདྲི་ངེས་ཡིན། དེ་ནས་ཡང་ངས “སུས་ཀྱང་སུ་
ཞིག་རྐུན་མ་རེད་ཟེར་གྱིན་མེད། ངས་གསལ་བོར་ཤེས་པ་ནི། ངའི་ལག་ཤུབས་ཁྱོད་ཀྱི་རྐང་
ཤུབས་ནང་དུ་ཡོད་པ་དེ་ཙམ་ཡིན” ཞེས་བཤད་སྲིད་ལ། དེ་ལྟར་ངེད་གཉིས་ཀྱིས་ཕན་
ཚུན་ལ་ཆོ་མེད་པའི་སྐད་ཆ་མང་པོ་བཤད་ནས་ཉིན་བྱེད་འཕྱིད་ངེས་ཡིན། མཇུག་མཐར་
ང་རང་ཁོའི་མལ་ཁང་ནས་ཕྱིར་འཐོན་ངེས་ཡིན་པ་ལས་ཁོ་ལ་ཁུ་ཚུར་གྱིས་ཐེངས་གཅིག་
ཀྱང་གཞུ་མི་ནུས། དེ་ནས་ང་རང་གསང་སྤྱོད་དུ་སོང་ནས་ཐ་མག་ཅིག་འཐེན་ཞོར་མེ་ལོང་
ནང་གི་རང་ཉིད་ཇེ་གཏུམ་ནས་ཇེ་གཏུམ་དུ་འགྲོ་བའི་ངང་ཚུལ་ལ་ལྟ་ངེས་ཡིན། དེ་ནི་ང་
རང་རྐང་ཐང་ལ་ཕྱིར་མགྲོན་ཁང་དུ་འགྲོ་བའི་ལམ་གྱི་འཆར་སྒོ་འབའ་ཞིག་ཡིན། དེ་ནི་
ང་རང་མི་སྙིང་ཆུང་ཞིག་ཡིན་པ་ཁོ་ནའི་རྐྱེན་གྱིས་ཀྱང་མིན་པ་འདྲ་སྟེ། རྒྱུ་རྐྱེན་གཞན་
ཞིག་ནི་ངས་ནམ་རྒྱུན་ཡང་ལག་ཤུབས་ཤིག་བོར་བ་ལ་སྣང་དོགས་སྤུ་ཙམ་བྱེད་ཀྱི་མེད་
པས་ཀྱང་ཡིན་སྲིད། ང་ལ་དེ་འདྲའི་སྐྱོན་ཆ་ཞིག་ཡོད་དེ། ང་རང་ཆུང་དུས་ནས་བཟུང་
སྟེ་དངོས་པོ་བོར་སོང་བ་ལ་སེམས་སྡུག་ཕྲན་ཙམ་ཡང་བྱེད་ཀྱིན་མེད་པས། ཨ་མ་ལགས་
ཀྱིས་ནམ་ཡང་དེའི་དོན་དུ་ངའི་སྟེང་ལ་ཚིག་པ་ཟ་ཡི་ཡོད། དེ་ཡང་མི་རེ་འགས་བོར་ཟིན་
པའི་དངོས་པོ་ཉིན་མཚན་འགར་འཚོལ་གྱིན་ཡོད་མོད། ང་ལ་དངོས་པོ་ཅི་བོར་ཡང་དེ་
འདྲའི་སྡོད་མི་ཚུགས་པའི་ཚོར་བ་གང་ཡང་མེད། དེའི་སྟབས་ཀྱིས་ངས་ཁྱོད་ལ་འདི་ཡོད་
ཚད་ང་རང་མི་སྙིང་ཆུང་ཞིག་ཡིན་པ་ཁོ་ནའི་རྐྱེན་གྱིས་མིན་ཟེར་བ་ཡིན། ཡང་གཅིག་
བཤད་ན་མི་ནི་མ་གཞི་ནས་འཇིགས་བྲལ་སྙིང་སྟོབས་དང་ལྡན་པ་ཞིག་ཡིན་དགོས་པ་
འདྲ་སྟེ། དཔེར་ན་ཁྱོད་ཀྱིས་སུ་ཞིག་གི་མ་ནེའི་སྟེང་དུ་ཤུགས་ཀྱིས་གཞུ་སྙམ་བྱུང་ཚེ་ངེས་
པར་དུ་དེ་བཞིན་ལག་ལེན་དུ་བསྟར་ན་འགྲིག་མོད། ང་རང་དངོས་གནས་དེ་ལ་མོས་པ་
མེད། དྲང་མོར་བཤད་ན། ངས་སུ་ཞིག་ཐོག་ཁང་གི་སྒེའུ་ཁུང་ལས་འཕུད་རྒྱག་གཅིག་གིས་
མར་འཕེན་པའམ་ཡང་ན་སྟ་རེ་ཞིག་མཐོན་པོར་ཕྱར་ནས་སུ་ཞིག་གི་མགོ་སྐེ་འབྲེག་ན་
མ་གཏོགས། སུ་ཞིག་ལ་ཁུ་ཚུར་གྱིས་གཞུ་འདོད་ཅིག་རྩ་བ་ཉིད་ནས་མེད། དེ་ཡང་ང་རང་
གཞན་གྱིས་རྡེག་པར་འགྱུར་བ་ལ་ཞེད་པ་ནི་ཁྱོན་ནས་མིན་མོད། དྲང་མོར་བཤད་ན་ང་
རང་གཞན་དང་ཁུ་ཚུར་འགྲན་པར་མོས་པ་གང་ཡང་མེད། ང་རང་གཞན་གྱི་ངོ་གདོང་ལ་
གཟས་ནས་རྡེག་པར་ཤིན་ཏུ་སྐྲག་སྣང་ཆེན་པོ་ཞིག་ཡོད། ངས་གཞན་གྱི་ངོ་གདོང་མཐོང་
བའི་མོད་ལ་དེ་འདྲའི་འཚེར་སྣང་ཡོང་གི་འདུག དེ་ལྟར་བཤད་ན་ཁྱོད་ཀྱིས་ང་རང་ནི་མ་
གཞི་ནས་མི་སྙིང་ཆུང་ནུས་མེད་ཅིག་རེད་འདོད་ཀྱང་སྲིད་མོད། ངས་དེ་ལ་དོ་སྣང་ཅི་ཡང་
བྱ་མི་འདོད། ངོ་མ་ཡིན།
  ངས་དེ་ལྟར་རང་གི་ལག་ཤུབས་དང་རང་ཉིད་སྙིང་ཆུང་ཡིན་པ་དྲན་གྱིན་དྲན་གྱིན་
སེམས་ལ་བཟོད་ཐབས་མེད་པའི་སྐྱོ་ཤས་ཤིག་སྐྱེ་ཡོང་། སོང་གིན་སོང་གིན་ངས་གློ་བུར་
གང་ཞིག་ཏུ་བསྡད་དེ་ཆང་ཞིག་བཏུང་བསམ་བྱུང་། ཨེ་རི་ནེ་མཚན་མོའི་རོལ་རྩེད་ཁང་
ནས་ངས་ཆང་དམ་བེ་གསུམ་བླངས་པ་ཡིན། ཆེས་མཐའ་མར་བླངས་པ་དེ་ད་དུང་འཐུངས་
ཚར་མེད། ང་ལ་ཁྱད་ཆོས་ཤིག་ཡོད་པ་ནི་ཆང་ཅི་ཙམ་འཐུངས་ཀྱང་བཟི་སྣང་མེད་པ་དེ་
ཡིན། སྐབས་འགར་ངས་ཞག་གང་བོར་འཐུངས་ཀྱང་བཟི་སྣང་ཞིག་ཁྱོན་ནས་མེད། ང་
རང་ཝུ་ཊོན་སློབ་འབྲིང་དུ་ཡོད་དུས། གཟའ་སྤེན་པའི་ཉིན་ཞིག་ལ་ངའི་སློབ་གྲོགས་རེ་
མོན་ཌ“གྷོལཌ་ཧྥ་རབ་ངེད་གཉིས་ཀས་ཨ་རག་ཝི་སི་ཀི་དམ་བེ་གང་ཁྱེར་ནས་མཆོད་ཁང་
དུ་ཞབས་དག་བརྒྱབ་པ་ཡིན། ཉིན་དེར་ཁོ་ར་བཟི་སོང་རུང་ང་ལ་བཟི་སྣང་ཏོག་ཙམ་ཡང་
མི་འདུག གཉིད་མ་ཉལ་བའི་སྔོན་ལ་ང་བཙན་གྱིས་བསྐྱུགས་པ་ཡིན། ངོ་མ་ཉིན་དེར་ང་
ལ་བཟི་སྣང་སྤུ་ཙམ་ཡང་མ་བྱུང་།
  མགྲོན་ཁང་དུ་མ་སླེབས་པའི་སྔོན་ལ་ང་ཡང་བསྐྱར་ཆང་ཁང་ཆུང་ངུ་ཞིག་གི་ནང་
དུ་འགྲོ་དགོས་བསམས་ཀྱང་། ང་རང་སྒོ་ཁར་སླེབས་པ་ན་ར་བཟི་བ་གཉིས་སྒོར་ཐོན་ཏེ་ང་
ལ་ས་འོག་མེ་འཁོར་འབབ་ཚུགས་གང་དུ་ཡོད་མེད་དྲིས། མི་དེ་གཉིས་ལས་གཅིག་ཀུ་བྷ་
བ་ཞིག་དང་ཨ་ན་མ་ན་རེད། ངས་ཁོ་གཉིས་ལ་འབབ་ཚུགས་ཀྱི་ཁ་ཕྱོགས་སྟོན་དུས། ལྟས་
ངན་དེས་ངའི་གདོང་ལ་ཆང་དྲི་ཁ་བོ་ཞིག་བསྐྱིལ་བྱུང་། དེའི་རྗེས་སུ་ང་རང་ཆང་ཁང་
དེར་མ་སོང་བར་ཐད་ཀར་མགྲོན་ཁང་དུ་ཕྱིན་པ་ཡིན།
  ཚོམས་ཆེན་དུ་མི་གཅིག་ཀྱང་མེད་ན་ཡང་། བར་ཁྱམས་ཧྲིལ་བོར་ཐ་མག་སི་ཀར་
སྟོང་ཕྲག་ཅིག་དུས་གཅིག་ལ་འཐེན་པ་ལྟ་བུའི་དྲི་ངན་ཞིག་མེར་གྱིས་ཁྱབ་འདུག ང་རང་
ད་ལྟའང་ངལ་དུབ་པའི་ཚོར་བ་གང་ཡང་མེད་ན་ཡང་། སེམས་པ་ཧྲིལ་བོ་བཟོད་མི་བཏུབ་
པའི་སྐྱོ་ཤས་ཀྱིས་གཟིར་ནས་ད་ལྟ་ཉིད་དུ་ཤི་ན་དགའ་བ་ལ་ཨང་བསམས།
  དེའི་རྗེས་སུ། ངས་གློ་བུར་དུ་དོན་མེད་ཀྱི་དོན་དག་ཅིག་བསླངས་པ་ཡིན།
ང་རང་གློག་སྐས་ནང་དུ་འཛུལ་དུས་གློག་སྐས་ཀྱི་སྒོ་འབྱེད་མཁན་དེས་ང་ལ “ཁོ་རེ།
སྐྱིད་པོ་ཞིག་བྱ་འདོད་དམ” ཞེས་དྲིས།
  “ཅི་ཞིག་ཟེར་རམ།” ངས་ཅི་ཡིན་ཧ་མ་གོ་བར་དེ་ལྟར་དྲིས།
  “ཁྱོད་ཀྱིས་སྐྱེས་མ་ལ” 
  “ང་ཟེར་རམ།” ངས་ཁ་ནས་དེ་ལྟར་ཤོར། དེ་ནི་གླེན་རྟགས་ཤིག་ཡིན་མོད། གཞན་
གྱིས་གློ་བུར་དུ་འདི་ལྟ་བུའི་དྲི་བ་དྲིས་ཚེ་ཁྱོད་རང་ཅི་བཤད་འདི་བཤད་མེད་པའི་ཨར་ལ་
གཏད་ངེས་རེད།
  “ཁྱོད་རང་ལོ་ག་ཚོད་ཡིན་ནམ། ཁོ་རེ།” སྒོ་འབྱེད་མཁན་དེས་ང་ལ་དེ་ལྟར་དྲིས།
  “ཅི་རེད།” ངས་ཁོ་ལ “ཉེར་གཉིས” ཞེས་བཤད་པ་ཡིན།
  “འུན། དེ་ན་འདི་ལྟར་བྱ། ཁྱོད་ལ་མོས་པ་ཡོད་ན། ཐེངས་གཅིག་ལ་སྒོར་ལྔ་ཡིན།
ཞག་གང་ལ་སྒོར་བཅོ་ལྔ།” དེ་ནས་ཁོས་ཆུ་ཚོད་ལ་གཅིག་བལྟས་ནས “སང་ཉིན་ཉིན་
གུང་བར་དུ། ཐེངས་གཅིག་ལ་སྒོར་ལྔ། སང་ཉིན་ཉིན་གུང་བར་དུ་སྒོར་བཅོ་ལྔ།”
  “འུན། ཆོག་གི” ངས་དེ་ལྟར་བཤད། འདི་ནི་ངའི་རྩ་དོན་དང་མི་མཐུན་ན་ཡང་།
སྐབས་དེར་ང་ལ་སྐྱོ་ཤས་ཀྱིས་ཡོངས་སུ་གཟིར་བས་ངས་མནོ་བསམ་གང་ཡང་མ་བཏང་།
དྲང་མོར་བཤད་ན། ཁྱོད་རང་སྐྱོ་ཤས་ཀྱིས་གཟིར་དུས་དོན་བྱ་གང་ལའང་བསམ་མནོ་རྣལ་
མ་ཞིག་གཏོང་ཐབས་ཡེ་ནས་ཡོད་པ་མ་རེད།
  “ཅི་ཞིག་ཆོག་གི་ཟེར་བ་ཡིན། ཐེངས་གཅིག་ཡིན་ནམ་ཞག་གང་ཡིན། དེ་ཁྱོད་ཀྱིས་
ང་ལ་བཤད་དགོས།”
  “ཐེངས་གཅིག”
  “ཁྱོད་ཀྱི་ཁང་བ་གང་ཡིན།”
ངས་ལྡེ་མིག་གི་ནང་དུ་བཏགས་པའི་དངོས་པོ་དམར་པོ་དེར་བལྟས། དེའི་སྟེང་དུ་
ངའི་ཁང་བའི་སྒོ་རྟགས་བྲིས་ཡོད། “གཅིག་གཉིས་གཉིས་ཀླད་གོར།”" ངས་དེ་ལྟར་བཤད།
ཡིན་ནའང་དེ་དུས་ང་གློ་བུར་དུ་འགྱོད་པ་ཞིག་སྐྱེ་ཡོང་མོད། ད་ནི་ཡོད་ཚད་འཕྱིས་
དྲགས་སོང་།
  “འུན། ངས་ཅུང་ཙམ་ནས་བུ་མོ་ཞིག་མངག་ཡོང་།" ཁོས་གློག་སྐས་ཀྱི་སྒོ་ཕྱེ་ནས་
ང་ཕྱི་རུ་འགྲོར་བཅུག
  “ཁོ་རེ། མོའི་སྐྱེ་འབྲས་ག་འདྲ་ཡོད།” ངས་ཁོ་ལ “ང་ལ་རྒས་འཁོགས་ཤིག་གཏན་
ནས་མི་དགོས" ཞེས་བཤད་པ་ཡིན།
  “དེ་འདྲ་དཔེ་མི་སྲིད། ཁོ་རེ། སྣང་དག་མེད།”
  “སྒོར་མོ་སུ་ལ་སྟེར་རམ།”
  “མོ་ལ་བྱིན།” ཁོས་ང་ལ “མལ་ཁང་དུ་སོང་དང་། ཁོ་རེ།” ཁོས་དེ་ལྟར་བཤད་རྗེས་
གློག་སྐས་ཀྱི་སྒོ་གཏན་སོང་།
  མལ་ཁང་དུ་སླེབས་པ་དང་ངས་སྐྲ་ལོའི་སྟེང་ཆུ་ཞིག་བྱུགས་པ་ཡིན། མ་གཞི་ངའི་སྐྲ་
ལོ་ཐུང་དྲགས་པས་ཤད་བདེ་བོ་མེད། དེ་ནས་ངས་ལག་པའི་རྒྱབ་ལ་ཁ་རླངས་བརྒྱབ་སྟེ་ཁ་
ནང་དུ་དྲི་ངན་བྲོ་མིན་ལ་བརྟགས་པ་ཡིན། ངས་ཐ་མག་མང་པོ་འཐེན་པར་མ་ཟད་ཨེ་རི་
ནེ་མཚན་མོའི་རོལ་རྩེད་ཁང་དུ་ཨ་རག་ཝི་སི་ཀི་དང་བསབ་ཆུའང་མང་པོ་འཐུངས་པས་
རང་སེམས་མ་བདེ་བ་ཡིན། ཁ་ནང་དུ་ཅང་བྲོ་ཡི་མེད་ཀྱང་སོ་བཀྲུས་ནས་ལྭ་གསར་བ་
ཞིག་གྱོན་པ་ཡིན། སྤྱིར་ན་ངས་འཕྱོན་མ་ཞིག་གི་དོན་དུ་དེ་འདྲ་དང་དོད་བྱ་དགོས་མེད་
ན་ཡང་། ང་ལ་དེ་མ་གཏོགས་ལས་ཀ་ཅང་མེད། སྐབས་དེར་ང་ལ་དངངས་འཚབ་ཅིག་
སྐྱེ་ཡོང་བ་དང་ཆབས་ཅིག་ཆགས་སྲེད་ཅིག་ཀྱང་འཕེལ་ཡོང་བའི་ཚོར་བ་སྐྱེ་ཡོང་། དྲང་
མོར་བཤད་ན་ང་ནི་ཚངས་བུ་ཞིག་ཡིན། ངོ་མ་བཤད་པ་ཡིན། ངས་སྔོན་ཆད་ཨེན་ཙམ་
མིན་ན་སྐྱེས་མ་ཞིག་དང་ཉལ་བོ་བྱས་པ་ཡིན་མོད་ནམ་རྒྱུན་ང་ལ་བར་ཆད་མང་པོ་ཞིག་
འབྱུང་གི་ཡོད། དཔེར་ན་ང་རང་བུ་མོ་ཞིག་གི་ཁྱིམ་ནང་དུ་སྡོད་དུས་མོའི་ཕ་མ་གཉིས་གློ་
བུར་དུ་ཕྱིར་བསླེབས་པའམ་ཡང་ན་ངའི་སེམས་ལ་མོའི་ཕ་མ་གཉིས་ཀ་གློ་བུར་ཕྱིར་ལོག་
མི་ཡོང་ངམ་སྙམ་གྱིན་འཇིགས་སྣང་སྐྱེ་ཡོང་བ་ལྟ་བུ། ཡང་དཔེར་ན་གཞན་གྱི་རླངས་
འཁོར་གྱི་རྐུབ་སྟེགས་གཞུག་མར་སྡོད་དུས་རྐུབ་སྟེགས་སྔུན་མའི་སྟེང་གི་བུ་མོ་དེས་གློ་
བུར་དུ་ཁ་ཕྱོགས་ནས་གཞུག་ཏུ་སྡོད་པའི་མི་གཉིས་ཀས་ཅི་བྱེད་ལ་ལྟ་བར་སེམས་ཁྲལ་
བྱེད་པ་ལྟ་བུ། གང་ལྟར་ང་རང་ལས་ཀ་དེ་ལ་འཇུག་དུས་བགེགས་དང་བར་ཆད་མང་པོ་
འབྱུང་གི དེ་ཡང་ཐེངས་གཉིས་ལ་ཅུང་མིན་ན་བུ་མོ་ཞིག་དང་ཉལ་བོ་བྱས། ངས་གསལ་
བོ་ཞིག་དྲན་གྱིན་མི་འདུག་ནའང་། ཏག་ཏག་མ་ཉལ་བའི་སྐབས་དེར་སྐྱེས་མ་དེས་ང་ལ་
སྡོད་སྡོད་ཅེས་བཀག་འགོག་བྱས། ངས་ནི་སྨད་འཚོང་མ་ཟེར་བ་མིན། བུ་མོ་དེས་སྡོད་
སྡོད་ཅེས་བཀག་འགོག་བྱེད་དུས་ངས་ནི་རྟག་པར་ལས་མཚམས་འཇོག་པ་ཡིན། ལྟས་
ངན་གཞན་ཞིག་ཡིན་ན་མཚམས་འཇོག་མི་སྲིད་ན་ཡང་ངས་ནི་ངོ་མ་དེ་ལྟར་བྱ་མི་ནུས།
དྲང་མོར་བཤད་ན་ངས་ཇི་ལྟར་བསམ་བློ་བཏང་ཡང་ལྟས་ངན་མ་དེས་ཅིའི་ཕྱིར་སྡོད་ཅེས་
ང་ལ་བཀག་འགོག་བྱེད་པའི་རྒྱུ་མཚན་ཤེས་མ་སོང་། དེ་ནི་མོ་རང་ཚོ་ལས་དེ་ལ་ཤིན་ཏུ་
འཇིགས་སྐྲག་སྐྱེ་ཡི་ཡོད་པས་ཡིན་ནམ། ཡང་ན་མོ་རང་ཚོས་ཁ་ནས་དེ་ལྟར་སྡོད་ཅེས་
བཀག་འགོག་བྱས་ན་ལས་ཚར་རྗེས་དོན་དག་དེའི་མགོ་མཇུག་བར་གསུམ་ཐད་རང་ལ་
འགན་འཁྲི་ཅི་ཡང་མེད་པར་ཁ་གཡར་བསམ་པ་ཡིན། དེ་ངས་ངོ་མ་ཧ་གོ་མ་སོང་། ད་དུང་
གཞན་ཞིག་ནི་མོ་རང་ཚོས་དེ་ལྟར་བཤད་དུས་ང་ལ་སེམས་གཏིང་ནས་མོ་རང་ཚོར་སྙིང་
རྗེ་ཞིག་སྐྱེ་ཡོང་བ་དེ་ཡིན། བུ་མོ་དེ་དག་ལས་མང་ཆེ་བ་བླུན་ཞིང་གླེན་པ་ཤ་སྟག་ཡིན།
ཁྱོད་ཀྱིས་མོ་རང་ཚོར་འཐམ་འཁྱུད་དང་འོ་མང་དུ་བྱས་པ་ན་མོ་རང་ཚོ་ག་ལེར་ཀླད་མེད་
བསམ་མེད་ཅིག་ཏུ་འགྱུར་འགྲོ་ཡི་ཡོད། དེ་ལྟར་མོ་རང་ཚོས་ང་ལ་སྡོད་ཅེས་བཤད་མ་ཐག་
ང་རང་རྟག་པར་འདུག་གི་ཡོད་ལ། མོ་རང་ཚོ་ཕྱིར་རང་ཁྱིམ་དུ་བསྐྱལ་བའི་རྗེས་སུ་ང་
རང་རྟག་པར་ཅི་ཞིག་གི་དོན་དུ་ལས་མཚམས་བཞག་པར་འགྱོད་པས་གདུང་།
   གང་ལྟར་ངས་ནང་ལྭ་དེ་བླངས་ནས་གྱོན་པའི་སྐད་ཅིག་མ་དེར་སེམས་ལ་སྐྱེས་མ་
དེ་ནི་སྨད་འཚོང་མ་ཞིག་ཡིན་པ་གློ་བུར་དུ་དྲན་ཡོང་། ངའི་སེམས་ལ་རང་གིས་མོའི་ལུས་
སྟེང་ནས་སྦྱངས་པ་སྔོན་དུ་སོང་ན་རྗེས་མར་གཉེན་བསྒྲིག་དུས་ཡག་པོ་ཡོད་ངེས་སྙམ།
ཏག་ཏག་སྐབས་འགར་ངས་དེའི་དོན་དུའང་སེམས་ཁྲལ་བྱེད་ཀྱིན་ཡོད། ཝུ་ཊོན་སློབ་
འབྲིང་དུ་སྡོད་དུས་ངས་དཔེ་དེབ་ཅིག་བཀླགས་མྱོང་། དེབ་དེའི་ནང་དུ་ཞི་དུལ་བག་ཡོད་
ཀྱི་སྐྱེ་བོ་ཆགས་ལྡན་ཞིག་བྲིས་འདུག ངས་ད་ལྟ་ད་དུང་གསལ་བོར་དྲན་ཡོང་བ་ནི་མི་
སྣ་དེའི་མིང་ལ་སྐུ་ཞབས་བྷི་ལན་ཆ་ཨར་ཌི་ཟེར། སྤྱིར་ན་དཔེ་ཆ་དེ་ནི་དེ་འདྲའི་དེབ་རབ་
ཅིག་མིན་མོད། དེབ་ནང་གི་མི་སྣ་བྷི་ལན་ཆ་ཨར་ཌི་ནི་ཤིན་ཏུ་ངང་རྒྱུད་རིང་བོ་ཅན་ཞིག་
རེད། སྐུ་ཞབས་ཁོང་ལ་ཡོ་རོབ་ཀྱི་རཱི་ཝི་འེ་ར་ས་ཆར་བྲང་ས་ཆེན་པོ་ཞིག་ཡོད་པས་ཁོས་
རྟག་པར་ཁོམ་གླགས་རེ་བྱུང་ན་སྐྱེས་མ་ཚོར་འདོད་པ་སྤྱོད་དུ་འགྲོ་ཡི་ཡོད་པ་རེད། ཁོ་ནི་
ངེས་པ་དོན་གྱི་འཆལ་བོ་ཞིག་ཡིན་ལ་སྐྱེས་མ་འགུག་པའི་མཐུ་ཁྱད་པར་བ་ཞིག་ཀྱང་རང་
ཆས་སུ་ཡོད་པ་འདྲ། དེབ་དེའི་ནང་དུ་ཁོས་བུད་མེད་ཀྱི་ལུས་པོ་ནི་འདེགས་ཆུང་ངམ་ཅི་
ཞིག་ཡིན་ཞེས་བཤད་ཅིང་། རོལ་དབྱངས་མཁན་པོ་ཞིག་མིན་ཚེ་ཡིད་སེམས་འགུག་པའི་
རོལ་མོ་གང་ཡང་དཀྲོལ་མི་ཤེས་ཟེར། སྤྱིར་ན་དཔེ་ཆ་དེ་ནི་དེ་འདྲའི་རྩ་ཆེན་ཞིག་གཏན་
ནས་མིན་ཡང་བུད་མེད་ཀྱི་ལུས་པོ་འདེགས་ཆུང་ཞིག་ཡིན་ཞེས་པའི་སྐད་ཆ་དེ་ངའི་དྲན་
པའི་ངོགས་སུ་རྡོ་བརྐོས་ཀྱི་རི་མོ་བཞིན་དུས་ནམ་ཡང་བརྗེད་མེད་དུ་གྱུར། དེའི་སྟབས་
ཀྱིས་ངས་སྨད་འཚོང་མ་འདི་ལས་སྦྱངས་པ་སྔོན་དུ་བཏང་ནས་རྗེས་མའི་གཉེན་བསྒྲིག་
ལ་གྲ་སྒྲིག་བྱ་འདོད་པ་ཡིན། གལ་ཏེ་ཁྱོད་ཀྱིས་གནས་ཚུལ་ངོ་མ་ཤེས་འདོད་ན། ངས་ཁྱོད་
ལ་གསལ་བོར་བཤད་ཆོག་སྟེ། ངས་སྐབས་འགར་བུ་མོ་ཚོ་དང་མཉམ་དུ་མདོ་མེད་པའི་
རྩེད་མོ་སྣ་ཚོགས་རྩེ་དུས། རྟག་པར་རེག་འདོད་པ་དེར་རེག་དུས་ང་དཀའ་ངལ་མང་པོར་
འཕྲད་ཀྱིན་ཡོད། དེ་ཡང་ཐེངས་ཤིག་ལ་ངས་ཕལ་ཆེར་ཆུ་ཚོད་གཅིག་ཙམ་སྤྱད་ནས་བུ་མོ་
ཞིག་གི་ནུ་ཁེབས་བླངས་པ་ཡིན་ལ། ངས་ཤི་འཐབ་རོ་འཐབ་ངང་མོའི་ནུ་ཁེབས་བླངས་པ་
ན་མོས་གློ་བུར་ངའི་གདོང་ལ་མཆིལ་མ་ཞིག་འཕངས་བྱུང་།
  དེ་ལྟར་ངས་ཡར་མར་མང་པོ་ཞིག་དྲན་གྱིན་ཁང་བའི་ནང་དུ་ཕར་འགྲོ་ཚུར་འགྲོ་བྱེད་
དུས་སྨད་འཚོང་མ་དེ་སླེབས་བྱུང་བ་འདྲ། ངའི་སེམས་ལ་སྨད་འཚོང་མ་དེ་ཡག་མ་ཞིག་
ཡིན་ན་བསམ། དེ་ནས་མོས་སྒོ་མོ་བརྡུངས་བྱུང་། ང་མོར་སྒོ་འབྱེད་དུ་འགྲོ་བའི་ལམ་དུ་
འདྲུད་སྒམ་ལ་ཐོགས་ནས་ས་ལ་འགྱེལ་སོང་། ང་ནི་རྟག་པར་འདི་ལྟར་རང་གི་འདྲུད་སྒམ་
མམ་ཡང་ན་གཞན་གྱི་དངོས་པོ་གང་རུང་ལ་ཐོགས་ནས་ས་རུ་འགྱེལ་གྱིན་ཡོད།
  ངས་སྒོ་ཕྱེ་བ་ན། སྨད་འཚོང་མ་དེ་ཏག་ཏག་སྒོ་འགྲམ་ན་ལངས་འདུག མོས་སྣམ་
བུའི་ལྭ་རིང་ཞིག་གྱོན་འདུག མོ་ནི་སྐྱེས་མ་སྐྲ་སེར་མ་ཞིག་རེད་ཅེས་བཤད་ཀྱང་མི་ཆོག་
རྒྱུ་མེད་ཀྱང་། ཞིབ་ཏུ་བལྟས་ན་མོས་སྐྲ་ལོའི་ཁ་དོག་བསྒྱུར་བ་རྟོགས་ཡོང་ལ། ལོ་ན་ཆེ་རྒྱུ་
མེད་ལ་བྱད་གཟུགས་ཀྱང་མི་ཡག་རྒྱུ་མི་འདུག “ཁྱེད་བདེ་མོ།” ལྟས་ངན། ངས་སྐད་ངག་
ཤིན་ཏུ་འཇམ་པོའི་ངང་ལ་དེ་ལྟར་དྲིས
   །“ཁྱོད་ནི་མུ་རི་སེ་ཡིས་བཤད་པའི་མི་དེ་ཡིན་ནམ།” མོས་ང་ལ་དེ་ལྟར་དྲིས་བྱུང་།
   ‘གློག་སྐས་ཀྱི་སྒོ་འབྱེད་མཁན་དེ་ཟེར་བ་ཡིན་ནམ།”
   “འུན།”
   “འུན། ང་ཡིན། ཤོག” ངས་མོར་དེ་ལྟར་བཤད། སྐབས་དེར་ང་ལ་དངངས་འཚབ་
ཅིག་སྐྱེ་ཡོང་།
  མོ་ནང་དུ་འཛུལ་བ་དང་ཐོག་ལྭ་ཕུད་དེ་མལ་ཁྲིའི་སྒང་ལ་གཡུགས། མོས་ནང་
ལྭ་ལྗང་ཁུ་ཞིག་གྱོན་འདུག དེ་ནས་ཅོག་ཙེའི་མདུན་གྱི་རྐུབ་སྟེགས་སུ་བསྡད་དེ་རྐང་
པའི་སྟེང་དུ་རྐང་པ་བཞག་ནས་རྐང་པ་ཡ་གཅིག་གཡུག་གཡུག་བྱེད་ཀྱིན་འདུག་ལ།
ཕར་བལྟས་ན་མོ་རང་སྨད་འཚོང་མ་ཞིག་ཡིན་ཡང་ཅུང་དངངས་འཚབ་སྐྱེ་ཡི་ཡོད་པ་
འདྲ། ངས་བསམས་ན་མོ་ལོ་ཆུང་ཆུང་ཡིན་པའི་སྟབས་ཀྱིས་ཡིན་ཡང་སྲིད། ང་དང་ལོ་
མཉམ་ཡིན་པ་འདྲ། དེ་ནས་ང་རང་མོའི་འཁྲིས་ཀྱི་རྐུབ་སྟེགས་དེར་བསྡད་ནས་ཐ་མག་
རྐང་གཅིག་མོར་གཏད་པ་ཡིན། “ངས་ཐ་མག་མི་འཐེན།” མོས་དེ་ལྟར་ཟེར། མོའི་སྐད་
གདངས་ཤིན་ཏུ་ཕྲ་ཞིང་ཕྲ་བས་ཁྱོད་ཀྱིས་ཐོས་དཀའ་བའི་ཚོད་རེད། ངས་མོར་ཐ་མག་རྐང་
གཅིག་བྱིན་ཡང་ཚུར་དྲིན་གཟོ་བའི་སྐད་ཆ་གཅིག་ཀྱང་ལབ་མ་སོང་། མོས་ད་དུང་བསམ་
ཤེས་ཀྱི་མེད་པ་འདྲ། མོ་བསམ་མེད་ཅིག་རེད།
  “ངས་ཁྱོད་ལ་རང་ཉིད་ངོ་སྤྲོད་ཅིག་བྱེད་ཡ། ངའི་མིང་ལ་ལྗིམ་སི་ཊི་ལེ་ཟེར།" ངས་དེ་
ལྟར་བཤད།
  “ཁྱོད་ལ་ལག་མགོའི་ཆུ་ཚོད་ཡོད་དམ།” མོས་དེ་ལྟར་དྲིས། ལྟས་ངན་མ། མོས་
ངའི་མིང་ལ་ཅི་ཟེར་བར་དོ་སྣང་སྤུ་ཙམ་ཡང་བྱེད་ཀྱིན་མི་གདའ། “ཁོ་རེ། ཁྱོད་ལོ་ག་ཚོད་
ཡིན་ནམ།”
  “ང་ཟེར་བ་ཡིན་ནམ། ཉེར་གཉིས།”
  “སུས་རྣ་བར་འགྲོའམ།”
 མོའི་སྐད་ཆ་དེ་ནི་དངོས་གནས་དགོད་བྲོ་བ་ཞིག་རེད། སྤྱིར་བཏང་སྨད་འཚོང་མ་
ཚོས་རྟག་པར “འཆལ་གཏམ་མ་བཤད” ཅེས་ཟེར་བའམ་ཡང་ན “ད་ཆོག་གི་ཡ” ཞེས་
ཟེར་བ་མ་གཏོགས “སུས་རྣ་བར་འགྲོའམ” ཞེས་པའི་སྐད་ཆ་དེ་འདྲ་བཤད་མི་དཔེ།
   “ཁྱོད་རང་ལོ་ག་ཚོད་ཡིན་ནམ།” ངས་མོར་དེ་ལྟར་དྲིས།
   “ང་རང་ལོ་ན་ཆེ་དྲགས་པས་གཞན་ལ་བཤད་ཀི་མེད།” མོས་བཤད་ཤེས་པ་ལ་ཨང་།
 “ཁྱོད་ལ་ལག་མགོའི་ཆུ་ཚོད་ཡོད་དམ།" མོས་ཡང་བསྐྱར་ང་ལ་དེ་ལྟར་འདྲི་བའི་ཞོར
ལ་སྟོད་ལྭ་ཆ་ཚང་མགོ་ནས་མར་ཕུད།
མོས་དེ་ལྟར་སྟོད་ལྭ་ཕུད་པ་དེས་ང་ལ་ཁྱད་མཚར་བའི་ཚོར་བ་ཞིག་བྱིན་སོང་། སྤྱིར་
ན་སྐྱེས་མ་ཞིག་གིས་ཁྱོད་ཀྱི་མདུན་ནས་གློ་བུར་དུ་རང་གི་སྟོད་ལྭ་ཆ་ཚང་དེ་ལྟར་ཕུད་ཚེ
ཁྱོད་ལ་འདོད་སྲེད་ཀྱི་ཚོར་བ་སྐྱེན་པོ་ཞིག་སྟེར་སྲིད་མོད། ང་ལ་ནི་དེ་འདྲའི་ཚོར་སྣང་
གང་ཡང་མ་བྱིན། སྐབས་དེར་ང་ལ་འདོད་སྲེད་ཀྱི་ཚོར་སྣང་གང་ཡང་མ་བྱུང་། དྲང་མོར་
བཤད་ན། སྐབས་དེར་ངའི་རྒྱུད་ཀྱི་འདོད་སྲེད་ཀྱི་ཆ་དེ་སྐྱོ་ཤས་ཀྱི་སེམས་བྱུང་ཞིག་གིས་
རབ་ཏུ་མནན་སོང་བ་འདྲ།
  “ཁོ་རེ། ཁྱོད་ལ་ལག་མགོའི་ཆུ་ཚོད་ཡོད་དམ།”
  “མེད། མེད། ང་ལ་ཆུ་ཚོད་འཁོར་ལོ་མེད།” ངས་དེ་ལྟར་ལན་བཏབ། ཨ་ཙི། སྐབས་
དེར་ངས་རང་ཉིད་རྒྱུན་ལྡན་ཞིག་མིན་པ་གཞི་ནས་ཤེས་སོང་། “ཁྱོད་ཀྱི་མིང་ལ་ཅི་
ཟེར།” ངས་མོར་དེ་ལྟར་དྲིས། སྐབས་དེར་མོས་སྨད་ཤམ་ཟིང་སྐྱ་ཞིག་ལས་ཅི་ཡང་གྱོན་
མེད་པས་ང་ལ་ཤིན་ཏུ་མི་བདེ་བའི་ཚོར་བ་ཞིག་སྐྱེས།
  “ཟན་ནེ།” མོས་ང་ལ “ཁོ་རེ། ཡ་ད་ཤོག” ཟེར།
  “ཁྱོད་ཀྱིས་ཁ་བརྡ་ཞིག་བྱ་མི་འདོད་དམ།” ངས་མོར་དེ་ལྟར་དྲིས། ལྟས་ངན།
སྐབས་དེར་ང་རང་དངོས་གནས་རྒྱུན་ལྡན་ཞིག་ཡེ་ནས་མ་རེད། “ཁྱོད་ལ་བྲེལ་བ་
ཆེའམ།" མོས་དེ་ལྟར་བཤད་རྗེས་ང་ལ་ཅེར་རེར་བལྟས་འདུག ཕར་བལྟས་ཚོད་ལ་མོས་
ང་ནི་སྨྱོན་པ་ཞིག་རེད་སྙམ་གྱིན་འདུག་པ་འདྲ “ལྟས་ངན། ད་ཁྱོད་ཀྱིས་ཁ་བརྡ་ཅི་ཞིག་
བྱེད་འདོད་པ་ཡིན་ནམ།”
  “ངས་ཀྱང་མི་ཤེས། ཅི་བཤད་ཀྱང་ཆོག གང་ལྟར་ངའི་བསམ་པར་ཁྱོད་ཀྱིས་ང་ལ་
ཁ་བརྡ་གང་རུང་ཞིག་བྱེད་འདོད་ལོས་ཡོད་སྙམ་པ་ཡིན།"
  དེ་ནས་མོ་ཅུང་མ་རངས་པའི་ངང་སླར་ཡང་རྐུབ་སྟེགས་སུ་བསྡད་དེ། སྔར་བཞིན་
རྐང་པ་གཡུག་གཡུག་བྱེད་ཀྱིན་འདུག
  “ཐ་མག་ཅིག་འཐེན་ན་ཆོག་གམ།” ངས་མོར་དེ་ལྟར་དྲིས། སྐབས་དེར་མོས་ཐ་
མག་མི་འཐེན་པ་བརྗེད་འདུག
   “ངས་ཐ་མག་མི་འཐེན། ཁྱོད་ཀྱིས་ཉོན་དང་། ཁ་བརྡ་བྱེད་འདོད་ན་ཁ་བརྡ་བྱོས། ང་
ལ་ད་དུང་དོན་དག་གཞན་པ་ཡོད།”
   ངས་ངོ་མ་བཤད་རྒྱུ་ཞིག་ཡིད་ལ་དྲན་གྱི་མི་འདུག ཡང་ན་མོར་ཇི་ལྟར་སྨད་འཚོང་
མ་ཞིག་ཏུ་གྱུར་པའི་སྐོར་འདྲི་དགོས་འདོད་ཀྱང་། ཡང་དེ་ལྟར་འདྲི་མ་སྤོབས། གང་ལྟར་
མོས་ཀྱང་ང་ལ་གསལ་བོ་མི་བཤད་ཁོ་ཐག་ཡིན།
   “ཁྱོད་ནིག་ཡོར་གྱི་མི་མིན་པ་འདྲ། ངས་བཤད་པ་འགྲིག་གམ།” ངས་ཇི་ལྟར་
བསམ་བློ་བཏང་ཡང་དེ་མ་གཏོགས་ཅི་ཡང་དྲན་མ་སོང་།
  “ཧོ་ལི་ཝུ་ཌ།” མོས་དེ་ལྟར་བཤད་ཞོར་ཡར་ལངས་ཏེ་མལ་ཁྲིའི་སྟེང་གི་ཐོག་ལྭ་
བླངས་ནས “ཁྱོད་ལ་གོས་རྡང་ཞིག་ཡོད་དམ། ངས་ལྭ་བ་འདི་གསར་དུ་ཉོས་པ་ཡིན། ལྟེབ་
གཉེར་འཆོར་ཉེན་འདུག” ཟེར།
  “ལོས་ཡོད།” ངས་དེ་མུར་དེ་ལྟར་ལན་བཏབ་པ་དང་མོས་ཐོག་ལཱ་ཁྱེར་ནས་གོས་
སྒམ་དུ་བཀལ། ངས་མོར་རོགས་བྱས་ཏེ་ལྭ་བ་འགེལ་གྱིན་པའི་སྐབས་དེར། ང་ལ་གློ་བུར་
དུ་སེམས་མི་སྐྱིད་པའི་ཚོར་བ་ཞིག་སྐྱེ་ཡོང་། ངའི་སེམས་ལ། མོ་ལྭ་བ་འདི་ཉོ་ཆེད་ཚོང་
ཁང་ཞིག་ཏུ་སོང་བ་ཡིན་ལ། མི་རྣམས་ཀྱིས་ནི་མོ་སྨད་འཚོང་མ་ཞིག་ཡིན་པ་ཁྱོན་ནས་
ཤེས་མི་སྲིད། མོས་ལྭ་བ་ཉོ་དུས། ཚོང་བདག་དེས་ཀྱང་མོ་ནི་སྤྱིར་བཏང་གི་བུ་མོ་ཆུང་ཆུང་
ཞིག་རེད་བསམ་ངེས་ཡིན། དེ་ལྟར་དྲན་གྱིན་ང་ལ་སེམས་མི་སྐྱིད་པ་ཞིག་བྱུང་། དོན་ངོ་
མར་ཅི་ཡིས་ལན་པ་བཤད་དཀའ་མོད། གང་ལྟར་སེམས་མི་སྐྱིད་པ་ཞིག་བྱུང་སོང་།
    དེ་ནས་ང་རང་སླར་རྐུབ་སྟེགས་སུ་བསྡད་ནས་མུ་མཐུད་དུ་མོར་ཁ་བརྡ་ཞིག་བྱེད་
བསམ། ཡིན་ནའང་དྲང་མོར་བཤད་ན་མོར་ཁ་བརྡ་བྱེད་པའི་མོས་པ་ང་ལའང་ཆེར་མི་
འདུག “ཁྱོད་ལ་མཚན་མོར་རྟག་པར་ལས་ཀ་ཡོད་དམ།” ངས་དེ་ལྟར་དྲིས། དེ་ལྟར་དྲིས་
པའི་རྗེས་སུ་ངའི་སེམས་ལ་དེ་ནི་དྲི་བ་ལེགས་པོ་ཞིག་རྩ་བ་ཉིད་ནས་མ་རེད་བསམ་ཡོང་།
   “འུན།” མོ་ཁང་བའི་ནང་ཕར་འགྲོ་ཚུར་འགྲོ་བྱེད་ཀྱིན་འདུག
   “ཁྱོད་ཀྱིས་ཉིན་མོར་ལས་ཀ་ཅི་བྱེད་ཀྱིན་ཡོད་དམ།"
  མོས་ཕྲག་པ་གཉིས་ཀ་འགུལ་ཙམ་གྱིས “གཉིད་ཉལ་བའམ་ཡང་ན་གློག་བརྙན་ལ་
ལྟ་ཡི་ཡོད།” མོའི་ལུས་པོ་ཧ་ཅང་རིད་པོ་ཞིག་རེད། དེའི་རྗེས་སུ་མོས་ང་ལ་ཅེ་རེར་བལྟས་
ནས “ང་ལ་དུས་ཚོད་མང་པོ་མེད། ད་ངེད་གཉིས་ཀས”
  “ཁྱོད་ཀྱིས་ལྟོས་དང་།” ངས་མོར “དོ་ནུབ་ངའི་སེམས་པ་སྐྱིད་པོ་ཁྱོན་ནས་མེད་
ལ་ངའི་ལུས་པོའང་བདེ་རྒྱུ་མེད། ངས་ཁྱོད་ལ་སྒོར་མོ་བྱིན་ཆོག ངེད་གཉིས་ཀས་ལས་ཀ་
དེ་མ་ལས་ན་ཨེ་ཆོག” ང་ལ་མོར་འདོད་པ་སྤྱོད་འདོད་ཅིག་ཡེ་ནས་མི་འདུག དྲང་མོར་
བཤད་ན་ང་རང་སྐྱོ་ཤས་ཀྱིས་རབ་ཏུ་གཟིར་ཡོང་། སྐྱོ་ཤས་དེས་ངའི་འདོད་སྲེད་ཀྱི་ཚོར་
བ་དེ་ཡོངས་སུ་བཅོམ། མོ་མཐོང་བས་ཀྱང་ང་ལ་སྐྱོ་ཤས་ཚད་མེད་ཅིག་སྐྱེ་ཡོང་། མོའི་ལྭ་
བ་ལྗང་ཁུ་དེ་མཐོང་བས་ཀྱང་ང་ལ་བཟོད་མེད་ཀྱི་སྐྱོ་བས་མནར་ཡོང་གིན་འདུག ཡང་
གཅིག་བཤད་ན་ངས་ཉིན་གང་བོར་གློག་བརྙན་སྡུག་ཆགས་བལྟས་བལྟས་ནས་ཉི་མ་ཕྱིད་
པའི་སྨད་འཚོང་མ་ཞིག་དང་འདོད་པ་སྤྱོད་མི་འདོད།
  མོ་ངའི་གམ་དུ་ཡོང་སྟེ་གདོང་ཡོངས་ལ་ཅི་ཡིན་ཆ་མ་འཚལ་བའི་མདངས་ཤིག་
མངོན་གྱིན “ཁྱོད་ལ་ཅི་བྱུང་བ་ཡིན་ནམ” ཞེས་ཡིད་མ་ཆེས་པའི་ངང་ལ་དེ་ལྟར་དྲིས།
  “ཅི་ཡང་མིན།” ཨ་ཙི། སྐབས་དེར་ང་ལ་དངངས་འཚབ་ཆེན་པོ་སྐྱེས་ནས “ཉིན་
འགའི་སྔོན་ང་ལ་གཤག་བཅོས་ཤིག་བྱས་པ་ཡིན” ཞེས་བཤད་པ་ཡིན།
  “ཡིན་ནམ། ལུས་པོའི་ཆ་གང་ཞིག་ལ།"
  “ ཁྲུང་རུས་རེད་ཟེར། ”
  “ཡིན་ནམ། ལྟས་ངན། དེ་ནི་ལུས་པོའི་ཆ་གང་ཞིག་རེད།”
  “ཁྲུང་རུས་ཟེར་རམ།” ངས་མོར “དེ་ནི་སྒལ་ཚིགས་སྦུ་གུའི་ནང་རོལ་ཞིག་གམ།
གང་ལྟར་སྒལ་ཚིགས་སྦུ་གུའི་གཏིང་ཞིག་ན་ཡོད་པ་འདྲ།”
 “དེ་འདྲ་ཡིན་ནམ།” མོས “ལྟས་ངན། འཇིགས་པ་ལ་ཨང་།” མོས་དེ་ལྟར་བཤད་
ཞོར་ངའི་བརླ་ཐོག་ཏུ་བསྡད་ནས “སྙིང་རྗེ་བ་ལ་ཨང” ཟེར།
  མོ་ངའི་བརླ་ཐོག་ཏུ་བསྡད་པས་ང་ལ་སྔར་ལས་ཀྱང་དངངས་འཚབ་ཆེན་པོ་སྐྱེས་ཏེ་
མུ་མཐུད་དུ “ད་ལྟ་ངས་ལུས་སྟོབས་སླར་གསོ་བའི་སྒང་ཡིན” ཞེས་བཤད།
  “ཁྱོད་རང་གློག་བརྙན་ནང་གི་སྐྱེས་པ་ཞིག་དང་འདྲ་པོ་འདུག ཁྱོད་ཀྱིས་སུ་ཡིན་པ་
ཤེས་སམ། ལྟས་ངན། དེའི་མིང་ལ་ཅི་ཟེར།”
  “ངས་མི་ཤེས།” ངས་དེ་ལྟར་བཤད། མོ་སྔར་བཞིན་ངའི་བརླ་ཐོག་ནས་མར་མ་བབས།
  “ཁྱོད་ཀྱིས་ངོ་ཤེས་པ་ཁོ་ཐག་ཡིན། མེལ་ཝིན་ཌ་གྷ་ལ་སི་དང་མཉམ་དུ་ཡོད་པ་
དེ། མེལ་ཝིན་ཌ་གྷ་ལ་སི་ཡི་གཅུང་བོ་དེ་ཟེར་བ་ཡིན། གྲུའི་ནང་ནས་མར་འགྲིལ་སོང་བ་
དེ།” མོས་ང་ལ་དེ་ལྟར་གསལ་བཏབ།
  “ངས་ངོ་མ་མི་ཤེས། ང་གློག་བརྙན་ལ་དེ་འདྲ་དགའ་བོ་མེད།”
དེ་ནས་མོས་ང་ལ་རྩེད་མོ་སྣ་ཚོགས་ཤིག་བརྩེས། མང་ཆེ་བ་ནི་ངོ་ཚ་བ་དེའི་རིགས་རེད།
“ཁྱོད་ཀྱིས་དེ་མ་བྱས་ན་ཆོག་གམ།” ངས་མོར “ང་ལ་ངོ་མ་མོས་པ་མི་འདུག ང་
གཤག་བཅོས་བྱས་ནས་རིང་བོ་འགོར་མེད།”
  མོ་སྔར་བཞིན་ངའི་བརླ་ཐོག་ནས་མར་མ་བབས་པར་ང་ལ་སྡང་མིག་ཅིག་བགྲད་དེ
“ཁྱོད་ཀྱིས་ཉོན།” མོས་ང་ལ “ལྟས་ངན། སྨྱོན་པ་མུ་རི་སེ་ཡིས་ང་བོས་དུས་ང་གཉིད་
བསྡད་ཡོད།”
  “ངས་ཀྱང་ཁྱོད་ལ་སྒོར་མོ་སྟེར། ངས་ངོ་མ་བཤད་པ་ཡིན། ང་ལ་སྒོར་མོ་མང་པོ་ཞིག་
ཡོད། དྲང་མོར་བཤད་ན་ད་ལྟ་ངས་ལུས་སྟོབས་སླར་གསོ་བའི་སྒང་ཡིན——"
  “དེས་ན་ཁྱོད་ཀྱིས་ཅིའི་ཕྱིར་སྨྱོན་པ་མུ་རི་སེ་ལ་བུ་མོ་ཞིག་བོས་ཟེར་བ་ཡིན། ལྟས་
ངན། ཁྱོད་ལ་གཤག་བཅོས་བྱས་ཡོད་ན་ཅིའི་ཕྱིར་ང་འབོད་དུ་བཅུག་པ་ཡིན།”
  “ངས་ལུས་པོ་སོར་ཆུད་ཡོད་བསམ་པ་ཡིན་མོད། ད་ལྟ་བསམས་ན་སྔ་དྲགས་སོང་བ་
འདྲ། ངོ་མ་བཤད་པ་ཡིན། དགོངས་དག གལ་ཏེ་ཁྱོད་རང་མར་བབས་པ་ཡིན་ན། ངས་ཁྱོད་
ལ་སྒོར་མོ་བླང་ཆོག ངོ་མ་ཡིན།”
  མོ་རླུང་ཆེན་པོ་ལངས་པ་འདྲ་མོད་ང་ལ་སྒོར་མོ་ལེན་དུ་འཇུག་ཆེད་མོ་གཞི་ནས་
ངའི་བརླ་ཐོག་ནས་མར་བབས། དེ་ནས་སྒོར་མོ་ལྔ་བླངས་ཏེ “བཀའ་དྲིན་ཤིན་ཏུ་ཆེ།” དེ་
ལྟར་བཀའ་དྲིན་ཆེ་ཞེས་ཞུས་པ་ཡིན།
  “འདི་ནི་ལྔ་ལོར་གཅིག་རེད། ཁྱོད་ཀྱིས་བཅུ་ལོར་གཅིག་སྤྲད་ན་འགྲིག་གི " སྐབས་
དེར་མོས་ང་ལ་མགོ་གཡོག་མགོ་སྐོར་གཏོང་མགོ་བརྩམས་སོང་། ང་རང་མགོ་གཡོག་མགོ་
སྐོར་ལ་དངོས་གནས་ཞེད་ཀྱིན་ཡོད།
  “མུ་རི་སེ་ཡིས་སྒོར་ལྔ་ཡིན་ཟེར།” ངས་མོར “ཁོས་སྒོར་བཅོ་ལྔ་སྤྲད་ན་སང་ཉིན་
ཉིན་གུང་བར་དང་ཐེངས་གཅིག་ལ་སྒོར་ལྔ་ཡིན་ཟེར།”
  “ཐེངས་གཅིག་ལ་སྒོར་བཅུ་ཡིན།"
  “ཁོས་ང་ལ་ལྔ་ཡིན་ཟེར། དགོངས་དག ངས་ཁྱོད་ལ་ལྔ་ལོར་གཅིག་ལས་སྤྲོད་
མི་སྲིད། "
  མོས་སྔར་ལྟར་ཕྲག་པ་འགུལ་ཙམ་བྱས་རྗེས་ཤིན་ཏུ་མ་རངས་པའི་ངང་ལ “ངའི་
ཐོག་ལྭ་དེ་ཁྱེར་ཡོང་ན་ཆོག་གམ། ཁྱོད་འོ་བརྒྱལ་གཏད་སོང་།” མོ་ནི་བུ་མོ་འཇིགས་སུ་
རུང་བ་ཞིག་རེད། མོའི་སྐད་གདངས་ཕྲ་ཞིང་ཕྲ་མོ་ཡིན་ནའང་མོས་ཁྱོད་རང་སྤ་བཀོང་
བར་བྱེད། གལ་ཏེ་མོ་ནི་ལོ་ན་ཅུང་ཆེ་བའི་སྨད་འཚོང་མ་ཞིག་དང་གདོང་ལ་མཛེས་སྤྲས་
ཅུང་ཙམ་བྱས་ཡོད་པའི་དབང་དུ་བཏང་ན། འདི་འདྲའི་འཇིགས་སུ་རུང་བ་ཞིག་གཏན་
ནས་ཡིན་མི་སྲིད།
  ང་རང་ཕར་སོང་ནས་མོའི་ཐོག་ལྭ་བླངས་ཏེ་མོ་ལ་བྱིན། མོས་ཐོག་ལྭ་གྱོན་རྗེས་ང་
ལ “བདེ་མོ། ནུས་མེད། ཟ་རོ” ཞེས་བཤད།
  “བདེ་མོ།” ངས་མོར་དེ་ལྟར་བཤད། ངས་མོར་བཀའ་དྲིན་ཆེ་སོགས་ཀྱི་སྐད་ཆ་ཚིག་
གཅིག་ཀྱང་མ་བཤད། ངའི་སེམས་ལ་མོར་དེ་ལྟར་མ་བཤད་པ་ནི་འགྲིག་འདུག་སྙམ་བྱུང་།

བཅུ་བཞི།

  ཟན་ནེ་ཕྱིར་སོང་རྗེས་ང་རང་རྐུབ་སྟེགས་སུ་བསྡད་དེ་ཐ་མག་རྐང་གཉིས་འཐེན་པ་
ཡིན། ཕྱི་རོལ་གྱི་མུན་པ་ཇེ་གསལ་ནས་ཇེ་གསལ་ལ་འགྲོ་བཞིན་མཆིས། ཨ་ཙི། སྐབས་
དེར་ང་ནི་དངོས་གནས་བཟོད་པར་དཀའ་བའི་སྐྱོ་ཤས་ཀྱིས་ཀུན་ནས་གཟིར་ཡོང་། ངས་
ཁང་སྟོང་ནང་དུ་སྐད་ཆེན་པོས་ཆིག་ལབ་བརྒྱབ། དྲང་མོར་བཤད་ན་ངས་ཨ་ལིའེ་དང་ཁ་
བརྡ་བྱས་པ་ཡིན། ནམ་རྒྱུན་ཡིད་སེམས་རབ་ཏུ་སྐྱོ་དུས་ངས་འདི་ལྟར་ཁོ་དང་ཁ་བརྡ་འདྲ་
བྱེད། ངས་ཁོ་ལ། ཁྱོད་རང་ཕྱིར་ཁྱིམ་དུ་སོང་ནས་ལྕགས་རྟར་ཞོན་ཏེ་བྷོ་བྷི་ཧྥོལ་ཚང་གི་
སྒོ་ཁར་ཤོག་ཅེས་བཤད་པ་ཡིན། ངེད་ཚང་མེན་མངའ་སྡེ་རུ་སྡོད་དུས་བྷོ་བྷི་ཧྥོལ་ནི་ངེད་
ཚང་གི་ཁྱིམ་མཚེས་ཡིན། དེ་ནི་ལོ་འགའི་སྔོན་གྱི་དོན་དག་ཅིག་ཡིན། ཉིན་ཞིག་ང་དང་
བྷོ་བྷེ་གཉིས་ལྕགས་རྟར་ཞོན་ནས་མཚོ་སེ་ཌེ་བྷེ་གྷོའི་འགྲམ་དུ་འགྲོ་ཆད་བྱས། ངེད་གཉིས་
ཀྱིས་ཉིན་གུང་གི་བྲོ་དང་དབུགས་མདའ་སོགས་ཁྱེར་ནས་ལམ་དུ་ཆས་སྐབས། ཨ་ལིའེ་
ཡིས་ངེད་གཉིས་ཀྱིས་གྲོས་འདེབས་པ་ཆ་ཚང་གོ་ནས་ཁོ་ཡང་ངེད་གཉིས་དང་མཉམ་དུ་
འགྲོ་རྒྱུ་ཡིན་ཟེར། ཡིན་ནའང་ཉིན་དེར་ངས་ཨ་ལིའེ་འགྲོ་རུ་མ་བཅུག དེའི་སྟབས་ཀྱིས་
དེ་རིང་ནང་བཞིན་ཡིད་སེམས་རབ་ཏུ་སྐྱོ་དུས་ངས་རྟག་པར “ཁྱོད་རང་ཕྱིར་ཁྱིམ་དུ་སོང་
ནས་ལྕགས་རྟར་ཞོན་ཏེ་བྷོ་བྷི་ཧྥོལ་ཚང་གི་སྒོ་ཁར་ཤོག་དང་། ངེད་གཉིས་ཀྱིས་དེ་རུ་ཁྱོད
ལ་སྒུག་འདུག མྱུར་མོར་ཤོག་ཨ” ཞེས་ཆིག་ལབ་བརྒྱབ་པ་ཡིན། སྤྱིར་ན་ནམ་རྒྱུན་ང་
རང་གང་དུ་འགྲོ་དུས་ཁོ་ཁྲིད་ནས་འགྲོ་ཡི་ཡོད་མོད། ཏག་ཏག་ཉིན་དེར་ངས་ཁོ་འགྲོ་རུ་མ་
བཅུག དེའི་སྟབས་ཀྱིས་ནམ་རྒྱུན་ང་རང་ཡིད་སེམས་སྐྱོ་བས་གཟིར་དུས་ངས་རྟག་པར་
དོན་དག་འདི་ཁོ་ན་དྲན་ཡོང་།
  དེའི་རྗེས་སུ་ང་གཉིད་ཉལ་བ་ཡིན། མལ་ཁྲིའི་སྟེང་གན་རྐྱལ་དུ་ཉལ་རྗེས་སེམས་
ལ་གསོལ་འདེབས་ཤིག་བྱེད་དགོས་སྙམ་ཡང་མཇུག་མཐར་གསོལ་འདེབས་མ་བྱས། ངས་
འདི་ལྟར་རྟག་པར་ཅི་ཞིག་བྱེད་བསམས་ཀྱང་དོན་དངོས་སུ་ལག་ལེན་བསྟར་ཐུབ་ཀྱིན་
མེད། ང་ནི་ལྷ་མེད་སྨྲ་བ་ཞིག་ཡིན། སྟོན་པ་ཡེ་ཤུ་ལ་དངོས་གནས་དགའ་བོ་ཡོད་ཀྱང《དམ་
པའི་གསུང་རབ》ཀྱི་ལྟ་བ་མང་ཆེ་བར་མོས་མཐུན་མེད། དཔེར་ན་སྟོན་པའི་ཉེ་གནས་བཅུ་
གཉིས་ལྟ་བུ། དྲང་མོར་བཤད་ན་ང་ཁོ་ཚོར་དགའ་བོ་ཡེ་ནས་མེད། སྟོན་པ་ཞལ་བཞུགས་
དུས་ཁོ་ཚོས་བསྙེན་བཀུར་མ་བྱས་པའི་ཁར། ཁོང་གིས་ཆོས་འཁོར་བསྐོར་བར་གེགས་
བྱས། ཁོ་ཚོས་ཅི་བྱས་ཐམས་ཅད་ལ་ང་ཡིད་ཆད་འོང་གི སྟོན་པའི་ཉེ་གནས་བཅུ་གཉིས་
མ་གཏོགས་པའི《དམ་པའི་གསུང་རབ》ཁྲོད་ཀྱི་མི་གཞན་དག་ལ་ང་རབ་ཏུ་དགའ། དྲང་
མོར་བཤད་ན《དམ་པའི་གསུང་རབ》ཁྲོད་ཀྱི་སྨྱོན་པ་དེར་ང་དགའ་བོ་ཞེ་དྲག་ཡོད་དེ།
ནམ་རྒྱུན་དུར་ཁྲོད་ཀྱི་དབུས་སུ་བསྡད་དེ་རྡོ་བས་རང་གི་ལག་པ་སྣད་ཀྱིན་པའི་སྨྱོན་པ་དེ་
ཟེར་བ་ཡིན། ཉེ་གནས་ཚོ་དང་བསྡུར་ན་ང་རང་སྨྱོན་པ་དེར་དགའ་བ་སྟོང་འགྱུར་འབུམ་
འགྱུར་ཡིན། ངས་ཝུ་ཊོན་སློབ་འབྲིང་དུ་སློབ་གཉེར་བྱེད་དུས། མིང་ལ་ཨར་ཐུར་ཆིལ་རྫི་
ཟེར་བའི་སློབ་གྲོགས་དེ་དང་རྒྱུན་པར་འདིའི་སྐོར་ནས་རྩོད་པ་བརྒྱབ་པ་ཡིན། ཆིལ་རྫི་
ཡིས་ནམ་རྒྱུན《དམ་པའི་གསུང་རབ》ཀློག་གིན་འདུག སྤྱིར་ན་ཁོ་མི་འདྲིས་བདེ་གཤིབ་
བདེ་ཞིག་ཡིན་མོད། 《དམ་པའི་གསུང་རབ》ཁྲོད་ཀྱི་ལྟ་བ་མང་པོ་ཞིག་ལ་ངེད་གཉིས་ཀྱི་
ལྟ་ཚུལ་ཁ་ཁ་ཡིན། ཁྱད་པར་དུ་སྟོན་པའི་ཉེ་གནས་བཅུ་གཉིས་ལ་ངེད་གཉིས་ཀྱི་ངོས་
འཛིན་སྟངས་ཁྱོན་ནས་མི་འདྲ། ཁོས་ང་ལ་རྟག་པར་ཁྱོད་རང་སྟོན་པའི་ཉེ་གནས་བཅུ་
གཉིས་ལ་དད་པ་མེད་ན་སྟོན་པ་ཡེ་ཤུ་ལའང་དད་པ་ཡོད་པ་མ་རེད་ཟེར། ཁོས་ཉེ་གནས་
བཅུ་གཉིས་ནི་སྟོན་པས་དམིགས་ཀྱིས་བསལ་ནས་བདམས་པ་རྐྱང་རྐྱང་ཡིན་པས་ཟེར།
ངས་ཁོ་ལ་དེ་བདེན་དུ་ཆུག་ཀྱང་། ཁོང་གིས་མི་དེ་དག་འདེམ་དུས་མི་རེ་རེའི་གཤིས་རྒྱུད་
ལ་ཐུགས་ཞིབ་མོས་བརྟགས་མེད་པས་ཁོང་གི་སྐྱོན་དུ་བགྲང་མི་རིགས་ཞེས་བཤད་པ་ཡིན།
ཡང་ངས་ཆིལ་རྫི་ལ་ལྡུ་ཌ་སི་ཡིས་རང་སྲོག་བཅད་རྗེས་དམྱལ་བར་ལྷུང་སྲིད་དམ་ཞེས་
དྲིས་པ་ན། ཁོས་དེ་ལྷུང་ཐག་ཆོད་ཡིན་ཟེར། ངས་སྟོན་པ་ལ་བློ་ལོག་པའི་ཉེ་གནས་དེ་ཟེར་
བ་ཡིན། ཏག་ཏག་དེའི་ཐད་དུ་ངེད་གཉིས་ཀྱི་ལྟ་ཚུལ་ཁ་ཁ་ཡིན། ངས་ཁོ་ལ་སྟོན་པས་ལྗུ་ཌ་
སི་དམྱལ་བར་འཕེན་མི་སྲིད། ངས་ཁྱོད་ལ་སྒོར་ཆིག་སྟོང་གི་སྐུགས་འཇོག་ཐུབ་ཅེས་སྨྲས་
པ་ཡིན། ད་ལྟའང་ངས་སྔར་བཞིན་དེའི་དོན་དུ་ཁོ་ལ་སྒོར་ཆིག་སྟོང་གི་སྐུགས་འཇོག་ཐུབ།
ངོ་མ་བཤད་པ་ཡིན། སྟོན་པས་དེ་ལྟ་བུ་མཛད་མི་སྲིད་པ་རེད། ཆིལ་རྫི་ཡིས་ང་ལ་ཁྱོད་ཀྱི་
སྐྱོན་ཆ་ནི་ཆོས་ཁང་དུ་མི་འགྲོ་བ་དེ་རེད་ཟེར། དེ་ནི་དངོས་གནས་བདེན་པ་ཡིན། ང་རང་
ཆོས་ཁང་ནང་དུ་ཡེ་ནས་མི་འགྲོ། ངའི་ཕ་མ་གཉིས་ཀའི་དད་མོས་མི་འདྲ་བའི་ཁར་ངེད་
ཅག་ཕྱི་རབས་པ་རྣམས་ལྷ་མེད་སྨྲ་བ་རྐྱང་རྐྱང་ཡིན། དྲང་མོར་བཤད་ན་ང་རང་ཡེ་ཤུའི་
བླ་མ་དེ་ཚོར་དགའ་བོ་གཏན་ནས་མེད། ང་རང་འགྲོ་མྱོང་བའི་སློབ་གྲྭ་དེ་ཚོར་ཡེ་ཤུའི་བླ་
མ་ཚོས་ཅི་ཞིག་ཡིན་མདོག་གིས་ཆོས་འཆད་པའི་བཟོ་ལྟ་དེར་ང་རང་དགའ་བོ་ཁྱོན་ནས་
མེད། གནམ་རྒན་མ། ཁོ་ཚོས་དེ་ལྟར་ཆོས་འཆད་དུས་ངའི་སྣང་ངོར་ཤིན་ཏུ་བཅོས་མ་ཞིག་
ཡིན་པའི་སྣང་བ་རྟག་པར་ཤར་ཡོང་གི
   དེ་ལྟར་ང་རང་མལ་ཁྲིའི་སྟེང་གན་རྐྱལ་ལ་ཉལ་བའི་སྐབས་སུ་གསོལ་འདེབས་བྱེད་
ཐབས་ཤིག་ཡེ་ནས་མ་བྱུང་། ངའི་སེམས་ལ་རྟག་པར་ཟན་ནེ་ཡིས་ང་ལ་ནུས་མེད་ཟ་རོ་
ཞེས་སྡིགས་མོ་གཏོང་གིན་པའི་ངང་ཚུལ་ཡང་ཡང་འཁོར། མཇུག་མཐར་ང་རང་མལ་
ཁྲིའི་སྟེང་ནས་ཙོག་པུར་བསྡད་དེ་ཐ་མག་རྐང་གཅིག་འཐེན་པ་ཡིན། ཐ་མག་དེ་ལ་དྲི་
ངན་པ་ཞིག་འཐུལ་གྱིན་འདུག པེན་སི་དང་ཁ་བྲལ་བ་ནས་ད་ལྟའི་བར་དུ་ངས་ཐ་མག་
བག་ཆ་དོ་འཐེན་ཟིན་པ་འདྲ།
   ངས་ཐ་མག་དེ་འཐེན་གྱིན་པའི་སྒང་ལ་གློ་བུར་དུ་སུ་ཞིག་གིས་ཁང་བའི་སྒོ་མོ་
བརྡུངས་བྱུང་། ཏག་ཏག་སྐབས་དེར་ངའི་སེམས་ལ་དེ་ནི་ངའི་ཁང་སྒོ་མིན་ན་ཇི་འདྲའི་
སྐྱིད་པ་ཨང་བསམ། ཡིན་ནའང་དེ་ནི་ཏག་ཏག་ངའི་ཁང་བའི་སྒོ་མོ་རེད། སྒོ་རྡུང་བའི་སྒྲ་
དེ་ངའི་རྣ་བས་གསལ་བོར་གོ་ཡོང་གིན་འདུག སུ་ཡིན་མ་བཤད་ཀྱང་ངའི་སེམས་ནས་
གསལ་བོར་ཤེས་ཡོང་གི
  “སུ་ཡིན།” ངས་དེ་ལྟར་དྲིས། ང་ལ་འཇིགས་སྐྲག་ཅིག་སྐྱེ་ཡོང་། དོན་དག་འདི་
འདྲར་ཕྲད་ཚེ་ང་རང་རྟག་པར་ཤིན་ཏུ་སྙིང་ཆུང་ཞིག་ཡིན།
  སུས་ཀྱང་ཨ་ལན་མ་བྱིན། ཡང་བསྐྱར་སྒོ་མོ་བརྡུངས་བྱུང་། ཡིན་ནའང་སྒོ་རྡུང་བའི་
ཤེད་ཤུགས་སྔོན་མ་ལས་ཀྱང་ཇེ་ཐུ་ཇེ་དྲག་ཏུ་ཕྱིན།
  མཇུག་མཐར་ངས་ཉལ་ལྭ་གྱོན་ནས་མར་བབས་ཏེ་སྒོ་ཕྱེ་རུ་སོང་། ནམ་ལངས་འདུག་
པས་གློག་བཀར་དགོས་མི་འདུག སྒོ་འགྲམ་དུ་ཟན་ནེ་དང་གློག་སྐས་ལས་བཟོ་བ་མུ་རི་སེ་
འགྲེང་བསྡད་འདུག
  “ཅི་རེད། ཁྱོད་ཚོས་ཅི་བྱེད་འདོད་པ་ཡིན།” ངས་དེ་ལྟར་དྲིས། ཨ་ཙི། སྐབས་དེར་
ངའི་སྐད་གདངས་ཅུང་ཙམ་འདར་གྱིན་པའི་སྣང་བ་སྐྱེ་ཡོང་།
  “དོན་དག་མང་པོ་མེད།” མུ་རི་སེ་ཡིས་ང་ལ “ལྔ་ལོར་གཅིག་དགོས་པ་ཙམ་ཡིན།”
ཁོས་དེ་ལྟར་བཤད་དུས་ཟན་ནེ་ཁོའི་འཁྲིས་སུ་ལངས་འདུག
  “ངས་མོར་བྱིན་ཟིན། ལྔ་ལོར་གཅིག ཁྱོད་ཀྱིས་མོར་དྲིས་དང་།” ངས་དེ་ལྟར་
བཤད། ཨ་ཙི། སྐབས་དེར་ངའི་སྐད་གདངས་དངོས་གནས་འདར་གྱིན་འདུག
  “ཁོ་རེ། བཅུ་ལོར་གཅིག་སྟེར་དགོས་པ་རེད། ངས་ཁྱོད་ལ་བཤད་ཟིན་པ་མིན་ནམ།
ཐེངས་གཅིག་ལ་སྒོར་བཅུ། ཉིན་གུང་བར་དུ་སྒོར་བཅོ་ལྔ། ངས་ཁྱོད་ལ་བཤད་ཡོད།"
  “ཁྱོད་ཀྱིས་ང་ལ་དེ་ལྟར་མ་བཤད། ཁྱོད་ཀྱིས་ཐེངས་གཅིག་ལ་སྒོར་ལྔ་ཟེར། ཉིན་
གུང་བར་དུ་སྒོར་བཅོ་ལྔ། དེ་ངས་གསལ་བོར་གོ་ཡོད།”
  “སྒོ་ཕྱེ་དང་། ཁོ་རེ།
  “ངས་ཅི་ལ་སྒོ་འབྱེད་དགོས་པ་ཡིན།” ངས་དེ་ལྟར་བཤད། ལྟས་ངན། སྐབས་དེར་
ངའི་ཡ་ཆུང་གི་སྙིང་དྲག་ཏུ་མཆོང་ཞིང་ལྡིང་གིན་འདུག ངའི་སེམས་ལ་དོན་དག་འདི་
འདྲར་ཕྲད་དུས་ཉལ་ལྭ་གྱོན་ན་ཡག་པོ་ཡོད་པ་མ་རེད་འདོད།
  “མགྱོགས་པོ་གྱིས་དང་། ཁོ་རེ།” སྐབས་དེར་མུ་རི་སེ་ཡིས་ཤུགས་ཆེན་པོས་སྒོ་ལ་
འཕུད་རྒྱག་གཅིག་བྱས་པས་ང་རང་ཨེན་ཙམ་གྱིས་ས་ལ་བསྒྱེལ་སོང་། ལྟས་ངན་དེ་ནི་མི་
སྟོབས་ཆེན་ཞིག་རེད། ཁྱི་མོའི་ཁྱི་ཕྲུག་དེ། དེའི་རྗེས་སུ་ཟན་ནེ་དང་མུ་རི་སེ་གཉིས་ཁྱིམ་དུ་
འཛུལ་ཡོང་། ཕར་བལྟས་ན་འདི་ནི་ཁོ་གཉིས་ཀའི་ཁྱིམ་ལོས་ཡིན་སྙམ་པའི་བཟོ་ཞིག་སྟེར།
དེ་ནས་ཟན་ནེ་སྒེའུ་ཁུང་གི་ཐེམ་པའི་སྟེང་དུ་བསྡད་པ་དང་མུ་རི་སེ་རྐུབ་སྟེགས་སུ་བསྡད་
ནས་གོང་དཀྲིས་དཀྲོལ། ཁོས་གློག་སྐས་ལས་ལྭ་ཞིག་གྱོན་འདུག ཨ་ཙི། ང་རང་དངོས་
གནས་དངངས་སྐྲག་སྐྱེ་ཡོང་།
  “ཡ་ད་ཁྱེར་ཤོག ཁོ་རེ། ང་ད་དུང་ལས་ཀར་འགྲོ་དགོས།”
  “ངས་ཁྱོད་ལ་ཐེངས་བརྒྱ་ལྷག་ལ་བཤད་པ་མིན་ནམ། ངས་ཁྱོད་ཚོར་སྐར་གང་ཡང་
ཆད་མེད། ངས་མོར་བྱིན་ཚར།”
  “ད་ཁྱོད་ཀྱིས་ཉོག་གཏམ་མ་བཤད། ཁྱེར་ཤོག"
  “ངས་ཅིའི་ཕྱིར་ད་དུང་མོར་ལྔ་ལོར་ཞིག་སྟེར་དགོས་པ་ཡིན།” ངས་དེ་ལྟར་བཤད།
ངས་ད་དུང་འདར་སྐད་ལྷང་ལྷང་ངང་ལ “ཁྱོད་གཉིས་ཀྱིས་འཕྲོག་བཅོམ་བྱེད་བསམ་པ་
ཡིན་ནམ།”
  སྐབས་དེར་མུ་རི་སེ་ཡིས་ལྭ་བའི་སྒྲོག་གུ་ཆ་ཚང་བཀྲོལ་བས་སྤུ་ཟིང་ཟིང་གི་ལྟོ་བ་
རྒྱགས་པ་དེ་ཕྱི་རུ་མངོན་ཡོང་། ལྟས་ངན་དེས་ནང་ལྭ་གྱོན་མི་འདུག “སུས་ཀྱང་སུ་ལ་
འཕྲོག་བཅོམ་བྱེད་ཀྱིན་མེད།” ཁོས་ང་ལ “ཁྱེར་ཤོག ཁོ་རེ།” ཟེར།
  “ངས་མི་སྟེར།” ངས་དེ་ལྟར་བཤད་པས། ཁོ་རྐུབ་སྟེགས་ལས་ཡར་ལངས་ཏེ་ངའི་
གམ་དུ་གཅར་ཡོང་། གནམ་རྒན་མ། སྐབས་དེར་ང་རང་དངོས་གནས་འཇིགས་སྐྲག་སྐྱེ་
ཡོང་། སྐབས་དེར་ངས་ལག་པ་གཉིས་ཀས་རང་གི་དཔུང་བ་བསྐྱོར་ནས་བསྡད་ཡོད་པ་
འདྲ། གང་ལྟར་ངའི་སེམས་ལ། ལྟས་ངན། གལ་ཏེ་ཉལ་ལྭ་མིན་པར་ལྭ་བ་གཞན་ཞིག་གྱོན་
ཡོད་ན་འདིའི་ཚད་ལ་མི་ལྷུང་ཁོ་ཐག་ཡིན་སྙམ།
  “ཁྱེར་ཤོག ཁོ་རེ།” ཁོ་རང་ཐད་ཀར་ངའི་མདུན་དུ་ཡོང་ནས “ཁྱེར་ཤོག མི་ལྡང་།”
ལྟས་ངན་དེས་ཚིག་དེ་གཅིག་པུ་མ་གཏོགས་གཞན་ཞིག་བཤད་ཤེས་ཀྱིན་མེད་པ་འདྲ།
   “ངས་མི་སྟེར།”
  “ཁོ་རེ། དྲང་མོར་བཤད་ན་ངས་ཁྱོད་ལ་ལག་འགུལ་འདོད་མེད་མོད། ཕར་བལྟས་ན་
ལག་མ་འགུལ་རང་འགུལ་ཡིན་པ་འདྲ།” ཁོས་ང་ལ “ཁྱོད་ཀྱིས་ངེད་གཉིས་ལ་ལྔ་ལོར་
གཅིག་ཆད་ཡོད" ཟེར།
  “ངས་ཁྱོད་གཉིས་ལ་ཅི་ཡང་ཆད་མེད།” ངས་ཁོ་ལ “གལ་ཏེ་ཁྱོད་ཀྱིས་ལག་འགུལ་
ན་ངས་སྐད་བརྒྱབ་ནས་མགྲོན་ཁང་ནང་གི་མི་ཚང་མ་དཀྲོག་རྒྱུ་ཡིན། ད་དུང་ཉེན་རྟོག་
པའང” ཡིན་ནའང་སྐབས་དེར་ངའི་སྐད་ངག་འདར་བ་དེ་སྔར་ལས་ཀྱང་ཇེ་ཐུ་ཇེ་
སྡུག་ལ་ཕྱིན་འདུག
  “ཀི་བཏབ་ཆོག ཁྱོད་ཀྱིས་རང་གི་མིད་ཐག་ཕྱིར་སློག་རག་བར་དུ་ཀི་ཐོབས།” མུ་
རི་སེ་ཞེས་པའི་ཁྱི་ཕྲུག་དེས “ཁྱོད་ཀྱིས་རང་གི་ཕ་མ་གཉིས་ལ་མདང་དགོང་སྨད་འཚོང་
མ་ཞིག་དང་མཉམ་དུ་བསྡད་པ་ཤེས་སུ་འཇུག་འདོད་པ་ཡིན་ནམ།” ཁོས་ང་ལ་དེ་ལྟར་
བཤད། ལྟས་ངན་དེས་ང་ལ་སྐྱུག་བྲོ་བའི་སྐད་ཆ་དེ་འདྲ་ཞིག་བཤད་བྱུང༌།
  “ད་ང་ལ་རྙོག་དྲ་མ་བཟོ། གལ་ཏེ་ཁྱོད་ཀྱིས་དང་ཐོག་བཅུ་ལོར་གཅིག་ཡིན་ཞེས་
བཤད་ཡོད་ན། ངས་ཁྱོད་ལ་སྟེར་ཤག་ཤག་ཡིན།”
  “ཁྱོད་ཀྱིས་སྟེར་རམ་མི་སྟེར།” ཁོས་ང་རང་སྒོ་གླེགས་ལ་གླན་ནས་དེ་ལྟར་དྲིས།
སྐབས་དེར་ལྟས་ངན་དེས་སྤུ་ཟིང་ཟིང་གི་ལྟོ་བ་དེ་ཡང་ང་ལ་གླན་ནས་འདུག
  སྐབས་དེར་ཟན་ནེ་ཡིས་ཐེངས་དང་པོར་ཁ་གྲག་བྱུང “ཝ་ཡེ། མུ་རི་སེ། ངས་ཁོའི་
དངུལ་ཁུག་དེ་ཁྱེར་ཡོང་ན་ག་འདྲ་འདུག” མོས “དེའི་ནང་དུ་དངུལ་འདུག” ཟེར།
  “འུན། ཁྱེར་ཤོག”
  “ངའི་སྒོར་ཁུག་མ་ལེན།”
  “འདི།” ཟན་ནེ་ཡིས་ངའི་དངུལ་ཁུག་ལས་ལྔ་ལོར་གཅིག་བླངས་ཏེ “ཁྱོད་ཀྱིས་
མཐོང་སོང་ངམ། ངས་ཁྱོད་ཀྱིས་ང་ལ་ཆད་པའི་ལྔ་ལོར་དེ་བླངས་པ་ཡིན། ང་ནི་རྐུན་མ་
མིན་ཨ།”
   སྐབས་དེར་ངས་གློ་བུར་དུ་བཟོད་བསྲན་མ་ཐུབ་པར་སྐད་ཆེན་པོས་ངུས། ད་ལྟ་ང་
རང་དེ་ལ་འགྱོད་པ་ཚད་མེད་ཅིག་སྐྱེ་ཡི་འདུག་མོད། དེ་དུས་ང་ངོ་མ་ངུས་པ་ཡིན། “འུན།
ཁྱོད་རྐུན་མ་ཞིག་རེད།" ངས་མོར “ཁྱོད་ཀྱིས་ལྔ་ལོར་གཅིག་བརྐུས་པ་རེད— ”
  “ཁྱི་ཁ་ཚུམས།” མུ་རི་སེ་ཡིས་དེ་སྐད་བཤད་རྗེས་ང་ལ་ཕུད་རྒྱག་ཅིག་བྱས།
  “ཁོ་རེ། ད་ཁོ་ལ་ཁ་ཡ་མ་བྱེད།” ཟན་ནེ་ཡིས་བཤད་རྒྱུར “འགྲོ། ཁོས་ངེད་གཉིས་
ལ་ཆད་པའི་ལྔ་ལོར་དེ་བླངས་ཡོད། ད་འགྲོ། ཝེ། མགྱོགས་པོ་གྱིས།”
  “འུན། ང་ལམ་སེང་སླེབ་ཡོང་།” མུ་རི་སེ་ཡིས་དེ་ལྟར་བཤད་མོད་ཁོ་ཕར་གོམ་གང་
ཡང་མ་སོང་།
  “ངས་ངོ་མ་བཤད་པ་ཡིན། མུ་རི་སེ། ད་ཁོ་སྐྱུར་ཞོག” ཟན་ནེ་ཡིས་སླར་ཡང་དེ་
ལྟར་བཤད།
  “སུས་ང་ལ་སྡིགས་མོ་བྱེད་པ་ཡིན།” ལྟས་ངན་དེས་མ་ཉེས་ཁག་ཡོག་ཐེབས་འདྲའི་
བཟོ་ཞིག་སྟོན་གྱིན་ངའི་ཉལ་ལྭའི་སྟེང་དུ་མཛུབ་མདེའུ་ཡིས་གཅིག་བརྒྱབ། གང་ལ་
བརྒྱབ་པ་མ་བཤད་ནའང་ཁྱོད་ཀྱིས་ཤེས་ངེས་ཏེ། ང་ལ་དངོས་གནས་ན་ཟུག་བཟོད་གླགས་
མེད་པ་ཞིག་སྐྱེས། ངས་ཁོ་ལ་ངོ་ཚ་མེད་པའི་གླེན་རྒན་ཞེས་སྡིགས་མོ་བྱས། “ཅི་ཟེར།” ཁོས་
དེ་ལྟར་ཟེར་ཞོར་ལག་པས་རྣ་བ་བསྐྱོར་ནས “ཅི་ཟེར། ང་ནི་ཅི་ཞིག་རེད” ཟེར།
   དེ་དུས་ང་སྔར་བཞིན་ངུ་གྱིན་ཡོད་མོད་ཞེ་སྡང་བཟོད་གླགས་མེད་པ་ཞིག་སྐྱེས་
ཏེ “ཁྱོད་ནི་ངོ་ཚ་མེད་པའི་ཁྱི་རྒན་ཞིག་རེད།” ངས་ཁོ་ལ “ཁྱོད་ནི་གཞན་ལ་འཕྲོག་
བཅོམ་བྱེད་པའི་ཁྱི་རྒན་ཞིག་རེད། ད་ལོ་གཉིས་འགོར་རྗེས་ཁྱོད་ནི་སྲང་ལམ་དུ་སློང་མོ་
བྱེད་པའི་སྤྲང་པོ་སྤྲང་ནག་ཅིག་ཏུ་འགྱུར་ཁོ་ཐག་ཡིན། ཁྱོད་ཀྱི་ལུས་ཧྲིལ་བོ་སྣབས་ཀྱིས་
སྦག་ངེས་ཡིན། ད་དུང——”
   སྐབས་དེར་ཁོས་ཁུ་ཚུར་གྱིས་ངའི་ལྟོ་བར་ཤུགས་ཀྱིས་ཐེངས་གཅིག་གཞུས་པ་དེས་
ང་རང་ས་རུ་བསྒྱེལ། ངས་ཁོ་གཉིས་ཕྱིར་འགྲོ་ཞོར་ལ་སྒོ་བརྒྱབ་པ་དེ་མཐོང་སོང་། དེ་ནས་
ང་མགྲོན་ཁང་གི་མཐིལ་ཤིང་སྟེང་ཡུན་རིང་ལ་གན་རྐྱལ་དུ་ཉལ་བསྡད། འདི་ཡང་ཐེངས་
སྔོན་མར་སིད་རད་ལ་ཊེར་དང་འཛིང་རེས་བྱས་པ་དང་གཅིག་པ་གཅིག་རྐྱང་རེད། ངའི་
ལྟོ་བ་ན་ནས་བཟོད་གླགས་མེད། ང་ལ་རང་ཉིད་ཆུ་ནང་དུ་བྱིང་བ་ལྟ་བུའི་ཚོར་བ་ཞིག་སྐྱེ་
ཡོང་། ངས་དངོས་གནས་དབུགས་གཏོང་ལེན་མི་ནུས། མཇུག་མཐར་ང་རང་གསང་སྤྱོད་
དུ་འགྲོ་དུས་ལྟོ་བ་ལག་པས་སྐྱོར་ཏེ་ལུས་པོ་སྒུར་སྒུར་ངང་ལ་སོང་བ་ཡིན།
  ང་རང་དངོས་གནས་སྨྱོ་ལ་ཁད་ཅིག་བྱས་སོང་། ངས་ངོ་མ་བཤད་པ་ཡིན། ངས་ལྷ་
ཆེན་པོ་དཔང་དུ་བཞག་ཆོག དེ་ནས་ང་རང་གསང་སྤྱོད་དུ་འགྲོ་བའི་ལམ་བར་དུ། ངས་
རང་གི་ལྟོ་བར་མེ་མདའ་ཕོག་པར་རྟོག་བཟོ་བྱས་ཤིང་། ང་ལ་མེ་མདའ་རྒྱག་མཁན་ནི་མུ་
རི་སེ་ཡིན་ཞེས་རྟོག་བཟོ་བྱས་པ་ཡིན། ངའི་སེམས་ལ་རང་ཉིད་གསང་སྤྱོད་དུ་འགྲོ་བ་ནི་
ཏག་ཏག་ཆང་རག་ཧུབ་གང་འཐུངས་ནས་སེམས་བདེ་ལ་འགོད་པའི་ཆེད་དུ་ཡིན་ལ། གྲ་
སྒྲིག་ཨང་གསར་བྱས་རྗེས་གསང་སྤྱོད་ལས་ཐོན་ཏེ། གྱོན་པ་ལེགས་པོར་བགོས་རྗེས་ཨམ་
ཕྲག་ཏུ་དཀྲུམ་མདའ་ཞིག་བཅུག་ནས་ཕྱི་སྒོ་རུ་སོང་བ་དང་། ཐེམ་སྐས་ལས་མར་བབས།
ང་རང་བསམ་བཞིན་གློག་སྐས་ལ་མ་བསྡད་པ་ཡིན། ངས་ལག་པས་ཐེམ་སྐས་ཀྱི་ཁ་ཁྱེར་
ལ་དམ་པོར་འཇུས་ཡོད་ལ། ཁ་ནང་ནས་སྐབས་དང་སྐབས་སུ་ཁྲག་ཅིག་ཀྱང་འཛག་ཡོང་
གིན་ཡོད། དེ་ནས་ངས་ཅི་བྱེད་དམ་ཞེ་ན། ང་རང་ཐོག་སོ་གཉིས་ཙམ་ལས་མར་འབབ་
ངེས་ཡིན། ངས་ད་དུང་ལག་པས་ལྟོ་བ་བསྐྱོར་ཡོད། མ་གཞི་ངའི་ལྟོ་བར་མེ་མདའ་ཕོག་
པས་ལུས་སྨད་ཡོངས་ཁྲག་གིས་སྦགས་ཡོད། དེ་ནས་གློག་དྲིལ་མནན་པ་ན་མུ་རི་སེ་ཡིས་
སྒོ་ཕྱེ་བ་དང་། ངའི་ལག་ཏུ་དཀྲུམ་མདའ་ཞིག་བཟུང་ཡོད་པ་གཞི་ནས་མཐོང་སྲིད། དེ་ནས་
ཁོས་སྐད་ཆེན་པོས་ཀི་འདེབས་སྲིད། ཁོ་སྐྲག་ཐག་ཆོད་དེ་གནས་གཅིག་ཏུ་འགྲེང་ནས་ཀི་
བཏབ་པའི་རྗེས་སུ་ཁོས་ང་ལ་སྲོག་ཐར་གཏོང་བའི་ཞུ་བ་བྱེད་སྲིད། ཡིན་ནའང་ངས་དེ་ལ་
ཁ་ཡ་ཙམ་ཡང་མི་བྱེད་པར། ཐག་ཐག་ཐག་ཅེས་བོའུ་སྐད་འགའ་བསྟུད་མར་གྲག་པ་དང་
མདེའུ་དྲུག་པོ་ཁོའི་སྤུ་ཟིང་ཟིང་གི་ལྟོ་བར་ཕོག དེའི་རྗེས་སུ་ངས་དཀྲུམ་མདའི་སྟེང་གི་
ལག་པའི་ཤུལ་རྗེས་བསུབས་རྗེས་གློག་སྐས་ཀྱི་སྒོ་འགྲམ་དུ་འཇོག་ངེས། དེ་ནས་ང་ཕྱིར་
རང་གི་ཁང་བར་ནུར་ནས་ཡོང་སྟེ་ལྗེན་ལ་ཁ་པར་ཞིག་བཏང་ནས་མོ་མྱུར་དུ་ང་ལ་རྨ་ལས་
བྱེད་དུ་འབོད་སྲིད། དེ་དུས་མོས་ངའི་ལྟོ་བར་ཁྲག་དམར་འཛར་གྱིན་པ་མཐོང་བ་ན། ཐ་
མག་རྐང་གཅིག་ལ་མེ་བསྒོས་རྗེས་ང་ལ་སྟེར་ངེས་ཡིན།
  ངས་དེ་ལྟར་གཏམ་རྒྱུད་ཀྱི་བརྒྱུད་རིམ་ཆ་ཚང་ཞིག་རང་སེམས་ནས་རྟོག་བཟོ་བྱས་
པ་ཡིན། ལྟས་ངན། བརྒྱུད་རིམ་དེ་དག་ཡོད་ཚད་གློག་བརྙན་སྡུག་ཆགས་ཤིག་དང་ཁྱད་
པར་ཅི་ཡང་མི་འདུག
  ང་རང་གསང་སྤྱོད་དུ་ཆུ་ཚོད་གཅིག་ཙམ་ལ་བསྡད་པ་ཡིན། དྲང་མོར་བཤད་ན་ངས་
གསང་སྤྱོད་དུ་ཁྲུས་ཤིག་བྱས་པ་ཙམ་ཡིན། དེ་ནས་ང་རང་སླར་ཡང་མལ་ཁྲིའི་སྟེང་ལ་བུད།
དུས་ཡུན་རིང་བོ་ཞིག་འགོར་རྗེས་ང་རང་གཉིད་དུ་ཡུར་སོང་། ང་ལ་ངལ་དུབ་ཀྱི་ཚོར་
བ་སྤུ་ཙམ་ཡང་མེད་ནའང་། ང་རང་དངོས་གནས་གཉིད་དུ་ཡུར་སོང་། དོན་དུ་ངས་སྒྲུབ་
འདོད་པ་ནི་རང་སྲོག་གཅད་རྒྱུ་དེ་ཡིན། ངའི་སེམས་ལ་ཐོག་ཁང་གི་སྒེའུ་ཁུང་ལས་མར་
མཆོང་དགོས་བསམ། ཡིན་ནའང་། ང་རང་མར་ལྷུང་བ་དེ་མི་གཞན་པས་མཐོང་བ་ཡིན་
ན། ཁོ་ཚོས་ངའི་སྟེང་དུ་ཅི་ཞིག་འགེབ་སྲིད་པས། ངས་གླེན་ལྐུགས་རེ་འགར་ངའི་ཁྲག་
དམར་གྱིས་ཡོངས་སུ་བརྫིས་པའི་ལུས་པོ་དེ་གཏན་ནས་མཐོང་དུ་འཇུག་མི་འདོད།

བཅོ་ལྔ།

  ང་གཉིད་དུ་ཡུར་ནས་དུས་ཡུན་རིང་བོ་མ་འགོར། གཉིད་ལས་སད་དུས་ཆུ་ཚོད་བཅུ་
ཡས་མས་ཤིག་ཡིན་པ་འདྲ་ཞིང་གྲོད་པ་ལྟོགས་ནས་འཆི་གྲབས་འདུག དྲང་མོར་བཤད་
ན་ངའི་ཆེས་མཐའ་མཇུག་གི་བཟའ་བཅའ་ནི་མར“བྷ་རུ་སེརཌ་དང་ཨག་ལེ་གཉིས་
དང་མཉམ་དུ་ཨེ་རྗོར་སི་ཐན་གྲོང་རྡལ་ལ་སོང་ནས་ཟོས་པའི་ཧེམ་བག་དེ་ཡིན་ལ། ད་
ལྟ་བསམས་ན་ཕལ་ཆེར་ཟ་མ་དེ་ཟོས་ནས་དུས་རབས་ཕྱེད་ཙམ་འགོར་སོང་བའི་སྣང་བ་
འཆར། སྤྱིར་ན་ངས་གམ་གྱི་ཁ་པར་དེ་བླངས་ནས་མགྲོན་ཁང་གི་ཞབས་ཞུ་བར་ཁ་ཟས་
ཤིག་སྐྱོལ་ཤོག་ཅེས་བཤད་ན་འགྲིག་མོད། ལྟས་ངན་མུ་རི་སེ་ཡིས་བསྐྱལ་མི་ཡོང་སྙམ་
གྱིན་ཁ་པར་མ་བཏང་། གལ་ཏེ་ཁྱོད་ཀྱི་སེམས་ལ་ངས་ད་དུང་ལྟས་ངན་དེ་མཐོང་འདོད་
ཡོད་ངེས་འདོད་ན་ནི། ཁྱོད་རང་སྨྱོས་ཟིན་པ་ཁོ་ཐག་ཡིན། དེ་ནས་ང་སླར་ཡང་མལ་ཁྲིའི་
སྟེང་དུ་ཅུང་ཙམ་ལ་གན་རྐྱལ་དུ་བསྡད་ནས་ཐ་མག་རྐང་གཅིག་འཐེན། ཡང་སེམས་ལ་
ལྟས་ངན་མ་ལྗེན་ལ་ཁ་པར་ཞིག་གཏོང་བསམ་མོད། དེ་ལ་ཡང་མོས་པ་ཆེར་མེད་པས་
གཡུག་བཞག་པ་ཡིན།
  མཇུག་མཐར་ངས་སཱ་ལེ་ཧེ་སི་ལ་ཁ་པར་ཞིག་བཏང་བ་ཡིན། མོ་རང་མེ་རེ་བོ་ཌི་རཱ་
ཧྥུ་སློབ་འབྲིང་ན་ཡོད། མོ་རང་ཚོའི་སློབ་གྲྭ་ལ་གུང་གསེང་བཏང་ཟིན་པས་ད་ལྟ་མོ་ཁྱིམ་
དུ་ཡོད་པ་ཁོ་ཐག་ཡིན། ཉིན་འགའི་སྔོན་དུ་མོས་ང་ལ་འཕྲིན་ཞིག་བཏང་ཡོང་བར་དེ་ལྟར་
ཟེར། ང་རང་མོ་ལ་དགའ་མོས་ཆེར་མེད་མོད་ངེད་གཉིས་ངོ་ཤེས་ནས་དུས་ཡུན་རིང་
བོ་ཞིག་འགོར་ཡོད། མོས་རྩོམ་རིག་དང་ཟློས་གར་སྐོར་གྱི་ཤེས་བྱ་མང་པོ་ཤེས་པས། གླེན་
པ་ངའི་སྣང་ངོར་མོ་ཡང་བུ་མོ་སྤྱང་གྲུང་ལྡན་པ་ཞིག་ཏུ་སྣང་། ང་ལ་ཞན་ཆ་ཞིག་ཡོད་པ་
ནི། རང་དང་འགྲོགས་འདྲིས་ཡུན་རིང་བའི་བུ་མོ་རྣམས་ཤིན་ཏུ་སྤྱང་གྲུང་དང་ལྡན་པར་
རློམ་གྱིན་པ་དེ་ཡིན། སྤྱིར་ན་ང་དང་འབྲེལ་འདྲིས་ཟབ་མོ་ཡོད་པ་ཙམ་གྱིས་བུ་མོ་གང་དེ་
སྤྱང་གྲུང་དང་ལྡན་པ་ཞིག་ཡིན་པའི་ངེས་པ་ཅི་ཡང་མེད་ནའང་། ངས་ནི་ཏག་ཏག་དེ་ལྟར་
བསམ་གྱིན་ཡོད།
  གང་ལྟར་ངས་མོར་ཁ་པར་ཞིག་བཏང་བ་ཡིན། ཁ་པར་དེ་ཡང་ཐོག་མར་ཁོ་ཚང་
གི་གཡོག་མོས་བླངས་པ་དང་དེ་ནས་མོའི་ཕ་རྒན་གྱིས་ཉན་རྗེས་གཞི་ནས་མོའི་ལག་ཏུ་
བཞག “ཝ་ཡེ། སུ་ཡིན་ནམ།" སཱ་ལེ∶ཧེ་སི་ཡིས་དེ་ལྟར་དྲིས།
  “ང་ནི——ཁྱོད་སུ་ཡིན་ནམ།” མོས་ང་ལ་དེ་ལྟར་དྲིས། ངས་མོའི་ཕ་རྒན་ལ་ང་
རང་སུ་ཡིན་གསལ་བོར་བཤད་ཡོད་མོད། མོས་ད་དུང་སུ་ཡིན་མི་ཤེས་པའི་བཟོ་འདྲ་ཞིག་
སྟོན་གྱིན་འདུག ལྟས་ངན་མ་འདི་ཚུལ་འཆོས་ཤིག་ཡིན་པ་ལ་ཨང་།
  “ཧོལ་ཌེནེ-ཀོལ་ཧྥིལཌ། ཁྱོད་བདེ་མོ།"
   “ཧོལ་ཌེན། ང་སྐྱིད་པོ་བདེ་མོ་ཡིན། ཁྱོད་བདེ་ལགས་སམ།”
   “ང་རང་སྐྱིད་པོ་བདེ་མོ་ཡིན། ཁྱོད་ཚོའི་སློབ་གྲྭ་ག་འདྲ་རེད།”
   “འགྲིག་འདུག” མོས་ང་ལ “ཁྱོད་ཀྱིས་ཀྱང་ཤེས་གསལ་ཡིན་པས།"
   “འོ་དེས་ན་འགྲིག་འདུག དེ་རིང་ཁྱོད་ལ་ཁོམ་པ་ཡོད་དམ། དེ་རིང་གཟའ་ཉི་མ
ཡིན་པས་སྐབས་འགར་དགེ་ལས་སྐོར་གྱི་འཁྲབ་སྟོན་རེ་ཡོད་པས། ཁྱོད་རང་འགྲོ་འདོད་
དམ་ཟེར་བ་ཡིན།
   “ང་འགྲོ་འདོད། ཡག་པོ་ཞེ་དྲག་འདུག"
 ཡག་པོ་ཞེ་དྲག་ཅེས་པའི་སྐད་ཆ་དེ་ལ་དགའ་བོ་ཁྱོན་ནས་མེད། སྐད་ཆ་དེ་ནི་མ་གཞི་
ནས་རྫུན་གཏམ་ཁོ་ན་རེད། སྤྱིར་ན་ངས་མོར་དེ་རིང་གི་འཁྲབ་སྟོན་ཅི་ཞིག་ཡིན་པ་ངས་
དྲན་གྱིན་མི་འདུག་ཅེས་བཤད་ན་བསམ་མོད། མོས་ང་དང་ཁ་བརྡ་མང་པོ་ཞིག་བྱས་པས་
ངས་མོའི་ཚིག་མཚམས་མ་བཅད། དང་པོར་མོས་ང་ལ་ཧར་ཝརཌ་གཙུག་ལག་སློབ་ཆེན་
གྱི་བུ་ཞིག་གི་སྐོར་བཤད་བྱུང་། མོས་དེ་ནི་སློབ་ཆེན་སློབ་རིམ་དང་པོའི་ཡིན་ཟེར་ཞིང་།
ཁོས་ཉིན་མཚན་མེད་པར་མོར་ཁ་པར་བཏང་ཡོང་ཟེར། མོས་ཉིན་མཚན་མེད་པར་ཞེས་
བཤད་པས་ང་ལ་དགོད་བྲོ་བ་ཞིག་བྱུང་། དེའི་རྗེས་སུ་མོས་ཡང་ང་ལ་ཨ་རིའི་རྐང་དམག་
དམག་དཔོན་སློབ་གླིང་གི་སློབ་མ་ཞིག་མོར་དགའ་ནས་ཤི་ལ་ཁད་ཅིག་བྱེད་ཀྱིན་གདའ་
ཟེར། མཇུག་མཐར་ངས་མོར་ཕྱི་དྲོའི་ཆུ་ཚོད་གཉིས་པའི་སྟེང་བྷེ་ཨོ་ཐྲི་མོར་གསོལ་མགྲོན་
ཁང་མདུན་ཕྱོགས་ཀྱི་ཅོང་མོ་ཆེ་དེའི་འོག་ནས་ཐུག་འོང་ཞེས་བཤད། ངས་ད་རུང་མོར་ཆུ་
ཚོད་གཉིས་དང་ཕྱེད་ཀའི་སྟེང་འཁྲབ་སྟོན་མགོ་རྩོམ་རྒྱུ་ཡིན་པས་ངེས་པར་དུས་ལྟར་སླེབ་
དགོས་ཞེས་ནན་གྱིས་བཤད། དེ་དག་གསལ་བོར་བཤད་རྗེས་ངས་ཁ་པར་གྱི་སྒོ་བརྒྱབ་པ་
ཡིན། མོ་ནམ་རྒྱུན་དུས་ལྟར་དུ་མི་ཡོང་བ་དེ་ངས་ངོ་མ་བཟོད་དཀའ།
  སཱ་ལེ་ཧེ་སི་ལ་ཐུག་རྒྱུའི་དུས་བཏབ་རྗེས་ང་རང་མལ་ལས་ལངས་ཏེ་ལྭ་བ་གྱོན་ཞིང་
ཅ་དངོས་དག་བསྡུ་གསོག་བརྒྱབ་ནས་འགྲོ་གྲབས་བྱས་པ་ཡིན། མགྲོན་ཁང་ནས་ཕྱི་རོལ་
ལ་ཐོན་དུས་ངས་སྒེའུ་ཁུང་ནས་མདང་དགོང་གི་སྐྱེ་བོ་ཐ་ཤལ་དེ་ཚོར་ཐེངས་གཅིག་
བལྟས་པ་ཡིན། ཡིན་ནའང་ད་ལྟ་ཁང་མིག་དེ་དག་གི་སྒེའུ་ཁུང་ཚང་མར་ཡོལ་བ་འཐེན་
འདུག ནམ་ལངས་པ་ན་ལྟས་ངན་དེ་ཚོ་མི་གཞན་པ་ཞིག་ཏུ་འགྱུར་བཞིན་པ་འདྲ། དེ་
ནས་ང་རང་གློག་སྐས་ལ་བསྡད་དེ་མར་བབས་པ་ཡིན། ལྟས་ངན་མུ་རི་སེ་ཡང་མཐོང་སྣང་
དུ་མ་བྱུང་། ཁྱི་ཕྲུག་དེ།
  མགྲོན་ཁང་གི་སྒོར་བུད་པ་དང་ང་རང་གླ་འཁོར་ཞིག་ལ་བསྡད་པ་ཡིན་མོད་ཡང་
སྙིང་གང་ཞིག་ཏུ་འགྲོ་བ་ལ་ཁ་ཕྱོགས་ཡེ་ནས་མེད། དེ་རིང་རེས་གཟའ་ཉི་མ་ཡིན་ལ་ང་
རང་སྔ་ན་རེས་གཟའ་མིག་དམར་དང་འཕྱི་ན་རེས་གཟའ་ལྷག་པའི་ཉིན་ཁྱིམ་དུ་ལོག་
དགོས། དྲང་མོར་བཤད་ན་ད་ནི་ང་རང་མགྲོན་ཁང་ཞིག་ཏུ་བསྡད་དེ་གཅར་རྡུང་ཚད་མེད་
ཅིག་དངོས་གནས་མྱང་མི་འདོད་པས་ངས་ཁ་ལོ་བར་དབུས་ཀྱི་མེ་འཁོར་འབབ་ཚུགས་ཀྱི་
ཕྱོགས་སུ་སོང་ཞེས་བཤད་པ་ཡིན། བྷེ་ཨོ་ཐྲི་མོར་གསོལ་མགྲོན་ཁང་ཡང་འབབ་ཚུགས་དེ་
དང་ཁད་ཉེ་བའི་ས་ན་ཡོད། དེ་ནས་ངས་འདི་ལྟར་གོ་སྒྲིག་བྱས་པ་ཡིན། ཐོག་མར་འདྲུད་
ཁུག་མེ་འཁོར་འབབ་ཚུགས་ཀྱི་ཉེན་འགོག་སྒམ་དུ་བཞག་རྗེས་ཞོགས་ཟས་ཤིག་ཟ་རུ་
འགྲོ་དགོས། ངའི་གྲོད་ཁོག་ལྟོགས་ནས་འཆི་གྲབས་འདུག དེ་ལྟར་བསམ་གྱིན་ངས་སྒོར་
ཁུག་བསྔོགས་ནས་དངུལ་ག་ཚོད་ཡོད་མེད་བརྩིས་པ་ན་ད་ནི་མང་པོ་ཞིག་ལྷག་མེད་པ་
འདྲ། གང་ལྟར་ངས་གསལ་བོ་ཞིག་དྲན་གྱིན་མི་འདུག་མོད་མང་པོ་ལྷག་མེད། གཟའ་
འཁོར་སྔོན་མར་ངས་དངུལ་ལ་སེར་ན་མེད་པར་ཅི་འདོད་དུ་བརླགས་པ་ཡིན། ངོ་མ། ང་
རང་མ་གཞི་ནས་གཏོང་ཕོད་ཆེ་བའི་མི་ཞིག་ཡིན་པར་མ་ཟད་བརྗེད་ངས་ཀྱང་ཧ་ཅང་ཆེ།
ཐེངས་གཅིག་གཉིས་ཤིག་ལ་ངས་གསོལ་མགྲོན་ཁང་ངམ་ཡང་ན་མཚན་རྩེད་ཁང་གང་
རུང་དུ་དངུལ་ལྷག་མ་ཕྱིར་ལེན་རྒྱུའང་བརྗེད་མྱོང་། དེའི་དོན་དུ་ང་རང་སྟེང་ལ་བཟོད་
དུ་མེད་པའི་ཚིག་པ་ཟོས། དྲང་མོར་བཤད་ན་ངའི་ཕ་རྒན་ལ་དངུལ་འབེལ་བོ་ཡོད། ཁོས་
ཇི་ལྟར་དངུལ་གསོག་ཉར་བྱེད་པ་ངས་ངོ་མ་ཧ་གོ་ཡི་མེད། ཁོས་ང་ལ་འདིའི་སྐོར་གྱི་སྐད་
ཆ་ཚིག་གཅིག་ཀྱང་བཤད་མ་མྱོང་། ཁོ་ནི་སྤྱི་གཉེར་ཁང་ཞིག་གི་ཁྲིམས་རྩོད་པ་ཡིན་པས་
གང་ལྟར་དངུལ་འབེལ་བོ་རག་གིན་འདུག གཞན་ད་དུང་ཁོས་ནམ་རྒྱུན་བྷི་རོ་ཌུ་ཝེ་
འཁྲབ་སྟོན་ཞིག་ལ་ཐེངས་མང་པོར་མ་དངུལ་བཞག་ལ། ཐེངས་མང་པོར་མ་རྩ་བརྡིབས་
པས་ཨ་མ་སྨྱོ་ལ་ཁད་ཅིག་བྱས་སོང་། དོན་དག་དེས་ཀྱང་ངས་ཁོ་ལ་དངུལ་འབེལ་བོ་ཡོད་
པ་ཤེས་རྟོགས་བྱུང་། ངའི་ནུ་བོ་ཚེ་ལས་འདས་རྗེས་ཨ་མའི་སེམས་ཁམས་མ་དྭངས་པའི་
ཁར་ལུས་པོའང་དེ་འདྲའི་ཐང་བོ་མེད་པས་ངས་ངོ་མ་པེན་སི་ནས་ཕྱིར་འཕུད་བཏང་བའི་
གནས་ཚུལ་འདི་མོ་ལ་ཤེས་སུ་འཇུག་མི་འདོད།
  འདྲུད་ཁུག་མེ་འཁོར་འབབ་ཚུགས་ཀྱི་ཉེན་འགོག་སྒམ་ཞིག་ཏུ་བཞག་རྗེས་ང་རང་
ཞོགས་ཟས་ཁང་ཆུང་ངུ་ཞིག་ཏུ་སོང་། དེ་རུ་ངས་ཞོགས་ཟས་རྒྱགས་ཚད་ཅིག་ཟོས། རྒྱུན་
པར་ངས་སིལ་ཁུ་མ་གཏོགས་ཅི་ཡང་འཐུང་གི་མེད་མོད། ཉིན་དེར་ངས་སིལ་ཁུ་དང་
སྒོ་ང་དང་མེ་ཀྲུམ་དང་བག་ལེབ་བསྲེགས་མ་སོགས་ཅི་འདོད་འདོད་ཅིག་ཟོས་པ་ཡིན།
ནམ་རྒྱུན་ང་ལ་ཡི་ག་འདི་འདྲ་མེད་པས་ལུས་པོ་སྐམ་ཞིང་རིད་པ་ཆགས་ཡོད། སྤྱིར་ན་
ངས་རྒྱུན་པར་གར་ཕྱེ་འདྲེས་མའི་གད་སྙིགས་ཀྱི་ཟས་རིགས་མང་དུ་ཟོས་ནས་རྒྱགས་པ་
ཆགས་སུ་བཅུག་ན་འགྲིག་མོད། ང་རང་དེ་འདྲའི་ཟས་རིགས་བཟའ་བར་དགའ་བ་སྤུ་ཙམ་
ཡང་མེད། རྒྱུན་པར་ཕྱི་རོལ་ཏུ་ཟ་མ་ཟ་སྐབས་མང་ཆེ་བར་ཚེ་མ་སྡེབ་བཙིར་ཞིག་དང་
འོ་གྲོའི་ཉིང་ཁུ་ཕོར་གང་བཏུང་བ་ཡིན། འོ་གྲོའི་ཉིང་ཁུའི་ནང་དུ་འཚོ་བཅུད་ཕུན་སུམ་
ཚོགས་པ་ཡོད།
   ངས་སྒོ་ང་ཟ་བཞིན་པའི་སྐབས་དེར་ཡེ་ཤུའི་དགེ་མ་གཉིས་ཀྱིས་འདྲུད་ཁུག་རེ་དྲུད་
ནས་ཟ་ཁང་ནང་དུ་སླེབས་ཤིང་ངའི་འཁྲིས་ཀྱི་ཅོག་ཙེའི་མཐའ་རུ་བསྡད། ཕར་བལྟས་ན་
མོ་གཉིས་ཀ་ཡེ་ཤུའི་ཆོས་གྲྭ་གཞན་ཞིག་ལ་འགྲོ་ཕྱིར་འདིར་ཡོང་ནས་མེ་འཁོར་ལ་སྒུག་པ་
འདྲ། སྐབས་ཤིག་ལ་མོ་གཉིས་ཀས་འདྲུད་ཁུག་གར་འཇོག་མ་ཤེས་པས་ང་རང་ཡར་ལངས་
ནས་རོགས་བྱས་པ་ཡིན། མོ་གཉིས་ཀྱི་འདྲུད་ཁུག་ནི་རིན་མེད་གོང་ཆུང་གི་རིགས་ཏེ་ཕར་
བལྟས་ཚོད་ལ་ཀོ་རྫུས་ལོས་ཡིན་སྙམ་པ་ཞིག་འདུག སྤྱིར་ན་དེ་ནི་ཆེས་སྤྱིར་བཏང་གི་དོན་
དག་ཅིག་ཡིན་པ་ངས་ཀྱང་ལོས་ཤེས་མོད། ང་རང་རིན་མེད་གོང་ཆུང་གི་འདྲུད་ཁུག་ལ་
དགའ་བོ་ཁྱོན་ནས་མེད། ངས་འདི་ལྟར་བཤད་ན་ཁྱོད་ཀྱི་རྣ་བར་མི་འགྲོ་ན་ཡང་། གཞན་
གྱི་རིན་མེད་གོང་ཆུང་གི་འདྲུད་ཁུག་མཐོང་བའི་མོད་ལ་ང་རང་དེ་མ་ཐག་འདྲུད་ཁུག་
དེའི་བདག་པོའི་སྟེང་ལ་ཚིག་པ་ཟ་འོང་། དེ་ཡང་ང་རང་ཨེལ་ཀ་ཊོན་སྒང་སློབ་འབྲིང་
ན་ཡོད་དུས་མིང་ལ་ཌིག-སི་ལ་གྷ་ལེ་ཟེར་བའི་སློབ་གྲོགས་ཤིག་དང་མལ་ཁང་གཅིག་ཏུ
བསྡད་པ་ཡིན། ཁོའི་འདྲུད་ཁུག་ནི་ཏག་ཏག་རིན་མེད་གོང་ཆུང་གི་རིགས་དེ་རེད། ཁོས་
ནམ་རྒྱུན་རང་གི་འདྲུད་ཁུག་དེ་གཞན་གྱིས་མི་མཐོང་བའི་སླད་དུ་སྒྲོམ་སྟེགས་སུ་མི་
འཇོག་པར་མལ་ཁྲིའི་འོག་ཏུ་འཇོག་གིན་ཡོད། དོན་དག་དེས་ང་ལ་སེམས་པ་སྐྱིད་པོ་ཞིག་
མ་བྱུང་། སྐབས་འགར་ངས་རང་གི་འདྲུད་ཁུག་དེ་ཁོའི་འདྲུད་ཁུག་ལ་བརྗེ་དགོས་སྙམ་
ཞིང་རེ་འགར་ང་རང་གི་འདྲུད་ཁུག་དེ་མར་གཡུགས་ན་བསམ་བྱུང་། ངའི་འདྲུད་ཁུག་
ནི་མཱ་ཨར་ཁུ•ཁུ་རོ་སི་རྟགས་ཅན་གྱི་ཀོ་ཁུག་ངོ་མ་ཞིག་ཡིན་པས་རིན་གོང་ཡང་མཐོན་
པོ་ཡིན། དེའི་རྗེས་སུ་དོན་དག་འདི་འདྲ་ཞིག་བྱུང་། ངས་རང་གི་འདྲུད་ཁུག་སྒྲོམ་སྟེགས་
ནས་བླངས་ཏེ་མལ་ཁྲིའི་འོག་ཏུ་བཞག ངས་དེ་ལྟར་འཇོག་དོན་ཡང་ཌིག་སི་ལ་གྷ་ལེ་ལ་
རང་དམན་གྱི་སེམས་ཚོར་འདྲ་མི་འབྱུང་བའི་ཆེད་དུ་ཡིན་མོད། ཡིན་ནའང་ཌིག་སི་ལ་
གྷ་ལེ་ཡིས་ངའི་འདྲུད་ཁུག་བླངས་ཏེ་སླར་སྒྲོན་སྟེགས་སུ་བཞག་སོང་། དེའི་རྗེས་སུ་ངས་
ཌིག་སི་ལ་གྷ་ལེ་ཡིས་ཅིའི་ཕྱིར་ངའི་འདྲུད་ཁུག་ལེན་དགོས་པའི་སྐོར་ལ་བསམ་མནོ་
ཞིབ་ཏུ་བཏང་བ་ན། ཁོས་དེ་ལྟར་འཇོག་དོན་ནི་གཞན་གྱིས་འདྲུད་ཁུག་དེ་ཁོའི་རེད་སྙམ་
ངེས་འདོད་པས་རེད། ངོ་མ་དགོད་བྲོ་བ་ལ་ཨང་། ཁོས་ནམ་རྒྱུན་ངའི་དངོས་པོ་དག་ལ་རྣ་
བར་ཤིན་ཏུ་མི་སྙན་པའི་གཏམ་མང་དུ་བཤད་ཀྱིན་ཡོད་པ་དཔེར་ན། ཁོས་རྒྱུན་པར་ངའི་
འདྲུད་ཁུག་ལ་འབྱོར་འབྲིང་གྲལ་རིམ་གྱི་ཁྱད་ཆོས་འདུག་ཟེར། ལྟས་ངན་དེས་རྟག་པར་
སྐད་ཆ་དེ་ལབ་ཀྱིན་ཡོད། སྐད་ཆ་དེ་ནི་ཕལ་ཆེར་ཁོས་གང་ཞིག་ནས་མཐོང་མྱོང་བའམ་
ཡང་ན་སུ་ཞིག་ལས་ཐོས་མྱོང་བ་འདྲ། ཁོའི་མིག་ལམ་དུ་ངའི་དངོས་པོ་ཡོད་ཚད་ལ་འབྱོར་
འབྲིང་གྲལ་རིམ་གྱི་ཁྱད་ཆོས་ཡོད་པ་འདྲ། ཐ་ན་ཁོས་རྟག་པར་ང་ལས་གཡར་གྱིན་པའི་
ལྕགས་སྨྱུག་ལའང་འབྱོར་འབྲིང་གྲལ་རིམ་གྱི་ཁྱད་ཆོས་དེ་ཡོད་པ་འདྲ། མལ་ཁང་གཅིག་
ཏུ་ཟླ་བ་གཉིས་ཙམ་ལ་བསྡད་རྗེས་ངེད་གཉིས་ཀས་རེ་བ་ཞུས་ཏེ་འདུག་གྲོགས་བརྗེས་པ་
ཡིན། དགོད་བྲོ་བ་ཞིག་ལ་ཁོ་དང་ཁ་བྲལ་བའི་རྗེས་སུ་ངས་རྟག་པར་ཁོ་རང་དྲན་གྱིན་
འདུག དྲང་མོར་བཤད་ན། ཁོས་དང་ཐོག་ངའི་དངོས་པོ་ལ་འབྱོར་འབྲིང་གྲལ་རིམ་གྱི་ཁྱད་
ཆོས་འདུག་ཅེས་བཤད་དུས། ཁོས་ང་ལ་བསམ་བཞིན་དུ་ཀུ་རེ་བཤད་པ་ཡིན་ལ། དེའི་
རྗེས་སུ་དུས་ཡུན་ངེས་ཅན་ཞིག་འགོར་རྗེས་ཁོའི་སྐད་ཆ་དེ་ནི་ཀུ་རེ་ཙམ་མིན་པ་ངས་
གཞི་ནས་ཤེས། གལ་ཏེ་ཁྱོད་ཀྱི་འདྲུད་ཁུག་དེ་གཞན་གྱི་འདྲུད་ཁུག་ལས་རིན་གོང་མཐོན་
པོ་ཡོད་པའམ་ཡང་ན་གཞན་གྱི་འདྲུད་ཁུག་ལས་རྒྱུ་སྤུས་ལེགས་པོ་ཡོད་ན། ཁྱོད་རང་མི་དེ་
དང་མལ་ཁང་གཅིག་ཏུ་སྡོད་ཐབས་ཡོད་པ་མ་རེད། ཁྱོད་ཀྱི་སེམས་ལ་གལ་ཏེ་མི་དེ་སྤྱང་
གྲུང་ལྡན་པར་མ་ཟད་གཤིས་ཀ་ཡང་འགྲོག་བདེ་གཤིབ་བདེ་ཞིག་ཡིན་ན་གཞན་གྱི་འདྲུད་
ཁུག་ཅི་ཡིན་ལ་དོ་སྣང་བྱ་མི་སྲིད་སྙམ་ཡང་། དོན་དམ་པར་གཞན་གྱིས་དེ་ལ་དོ་སྣང་ཆེན་
པོ་བྱེད་ཀྱིན་ཡོད་པ་རེད། ཁོ་ཚོས་ཏག་ཏག་དོ་སྣང་བྱེད་ཀྱིན་ཡོད། དེའི་སྟབས་ཀྱིས་ང་རང་
ལྟས་ངན་སིད་རད་ལ་ཊེར་དང་མལ་ཁང་གཅིག་ཏུ་བསྡད་པ་ཡིན། མ་མཐའ་ཡང་ཁོའི་
འདྲུད་ཁུག་དེ་ངའི་འདྲུད་ཁུག་དང་གཅིག་པ་གཅིག་རྐྱང་ཡིན།
  ད་མང་པོ་མི་བཤད། ཡེ་ཤུ་དགེ་མ་དེ་གཉིས་ཀ་ངའི་འཁྲིས་ཀྱི་ཅོག་ཙེའི་མཐའ་རུ་
བསྡད་ཡོད་པས་ངེད་ཚོས་ཁ་བརྡ་འདྲ་བྱས་པ་ཡིན། ངའི་འཁྲིས་ཀྱི་དགེ་མ་དེས་གྲོ་སོག་
གིས་བསླེས་པའི་སླེ་བོ་སྟེ། ཡེ་ཤུའི་འཁྲུངས་སྐར་གྱི་དུས་ལ་དགེ་མའམ་ཡང་ན་རྒུད་སྐྱོབ་
དམག་གི་བུ་མོ་ཚོས་ཞལ་འདེབས་སློང་བྱེད་ཀྱི་སླེ་བོ་དེ་འདྲ་ཞིག་བཟུང་འདུག་ལ། སྐབས་
ཤིག་ལ་མོའི་སླེ་བོ་སར་ལྷུང་བས་ངས་དེ་མུར་ཡར་བསྒྲུགས་ནས་མོ་གཉིས་ཀར་ཞལ་
འདེབས་བསྡུ་བ་ཡིན་ནམ་ཞེས་པར་མོས་མིན་ཟེར། མོས་སླེ་བོ་དེ་འདྲུད་ཁུག་ནང་དུ་མ་
ཆུད་པས་ལག་ཏུ་བཟུང་བ་ཡིན་ཟེར། མོས་གྱོན་པའི་མིག་ཤེལ་ལྕགས་ཀྱི་མུ་ཁྱུད་ཅན་དེ་དེ་
འདྲའི་ཡག་པོ་མེད་ན་ཡང་། ང་ལ་འཛུམ་དམུལ་དམུལ་བྱེད་པའི་ངོ་གདོང་དེ་ཤིན་ཏུ་ཡི་
གར་འོང་བ་ཞིག་རེད། “ངས་ཁྱོད་གཉིས་ཀས་ཞལ་འདེབས་སྡུད་ཀྱིན་མེད་འགྲོ་སྙམ་པ་
ཡིན།” ངས་མོ་གཉིས་ལ “ངས་ཁྱེད་གཉིས་ལ་ཞལ་འདེབས་ཉུང་ངུ་ཞིག་འབུལ་འདོད།
ཁྱོད་གཉིས་ཀས་ནམ་ཞིག་ལ་ཞལ་འདེབས་བསྡུ་ན་དེ་རག་བར་དུ་ཉར་རོགས།”
  “ཁྱོད་རང་དངོས་གནས་མི་ཡག་པོ་ཞིག་འདུག” མོས་དེ་ལྟར་བཤད་པར་དགེ་མ་
གཞན་དེས་ཀྱང་ང་ལ་དྲིན་གཟོ་བའི་བཟོ་འདྲ་ཞིག་བསྟན། དགེ་མ་དེས་ཚིག་ཇ་ཞིག་
འཐུང་ཞོར་དཔེ་ཆ་རྒྱབ་ཤ་ནག་པོ་ཆུང་ངུ་ཞིག་ཀློག་གིན་འདུག དེ་ནི《དམ་པའི་གསུང་
རབ》ཅིག་ཡིན་པ་འདྲ་ཡང་ཤིན་ཏུ་སྲབ་མོ་ཞིག་ཡིན་པས《གསུང་རབ》དང་འབྲེལ་བའི་
དཔེ་ཆ་གང་རུང་ཞིག་ཡིན་སྲིད། མོ་རང་གཉིས་ཀས་བག་ལེབ་བསྲེགས་མ་དང་ཚིག་ཇ་
ཕོར་གང་རེ་བླངས། སྐབས་དེར་ཡང་ང་ལ་སྐྱོ་ཤས་ཤིག་སྐྱེ་ཡོང་། དྲང་མོར་བཤད་ན་ངས་
སྒོ་ང་དང་མེ་ཀྲུམ་དང་བག་ལེབ་བསྲེགས་མ་སོགས་མང་པོ་ཞིག་ཟོས་ཀྱང་མི་གཞན་པས་
བག་ལེབ་ཅིག་དང་ཚིག་ཇ་མ་གཏོགས་མ་ཟོས་ན་ང་ནི་འདི་ལྟར་ཟོས་མི་བདེ་བའི་སྐྱོ་ཤས་
ཤིག་གིས་གཟིར་ངེས་ཡིན།
   ངས་ཞལ་འདེབས་ལ་ཕུལ་བའི་བཅུ་ལོར་དེ་བླངས་རྗེས་མོ་གཉིས་ཀས་ང་ལ་དེ་
འདྲའི་དངུལ་མང་པོ་ཞིག་འབུལ་རྒྱུ་ཡོད་དམ་ཞེས་དྲིས། ངས་ང་ལ་ད་དུང་དངུལ་མང་པོ་
འདུག་ཅེས་བཤད་ཀྱང་མོ་གཉིས་ཀས་ངའི་སྐད་ཆ་དེ་འདྲ་རློམ་གྱིན་མེད་པ་འདྲ། དེ་ནས་
མོ་གཉིས་ཀས་ང་ལ་ཡང་དང་བསྐྱར་དུ་བཀའ་དྲིན་ཆེ་ཞེས་བཤད་པས་ང་རང་དོགས་མི་
བདེ་ཞིག་ཏུ་བཏང་། དེ་ནས་ངས་མོ་གཉིས་ཀ་ཡང་སྙིང་གང་ལ་འགྲོ་བ་ཡིན་ཞེས་དོན་དག་
གཞན་ཞིག་གླེངས། མོ་གཉིས་ཀས་ངེད་གཉིས་ཀ་དགེ་རྒན་ཡིན་ལ་ཞི་ཀ་གྷོ་གྲོང་ཁྱེར་ནས་
ཡོང་བ་ཡིན་ཟེར་ཞིང་། གྲོང་ཁྱེར་འདིའི་སྲང་ལམ་བརྒྱ་དང་རེ་བརྒྱད་དམ་ཡང་ན་བརྒྱ་
དང་གྱ་དྲུག་གི་ཡེ་ཤུའི་ཆོས་གྲྭ་ཞིག་ཏུ་དཔེ་ཁྲིད་ལ་འགྲོ་བ་ཡིན་ཟེར། ངའི་གམ་དུ་སྡོད་
པའི་དགེ་མ་མིག་ཤེལ་གྱོན་མཁན་དེ་ནི་སྐད་ཡིག་དགེ་རྒན་ཡིན་ལ། མོའི་གྲོགས་པོ་དགེ་
མ་དེས་ལོ་རྒྱུས་དང་ཨ་རིའི་སྲིད་གཞུང་དང་འབྲེལ་བའི་སློབ་ཁྲིད་བྱེད་ཀྱིན་ཡོད་ཟེར།
ལྟས་ངན། དེ་ནས་ངས་སྐད་ཡིག་སློབ་ཁྲིད་བྱེད་མཁན་དགེ་མ་དེས་བརྩེ་དུང་དང་འབྲེལ་
བའི་དཔེ་དེབ་དག་ཀློག་དུས་ཚོར་བ་ག་འདྲ་ཡོད་མེད་སྐོར་ལ་བསམ་བློ་བཏང་བ་ཡིན།
དཔེ་ཆ་དེ་དག་གི་བརྗོད་བྱ་རེ་འགའ་དགེ་མ་ཞིག་ལ་མཚོན་ན་ཀློག་མི་རུང་བར་འདོད་དེ།
དཔེར་ན་ཐོ་མ་སི་ཧར་ཌི་ཡི《ཕ་ཡུལ་དུ་ལོག་པ》ཞེས་པའི་ནང་གི་མི་སྣ་ཡོ་སུ་ཐ་ཤེ་ཡ་བེར་
ཞེས་མི་སྣ་དེ་མ་གཞི་ནས་བག་མེད་འདོད་ལྡན་མ་ཞིག་ཡིན་པས། ངའི་སེམས་ལ་མོས་ལྟས་
ངན་མ་དེའི་སྐོར་ཀློག་དུས་ཡང་སྙིང་ག་འདྲ་དྲན་སྲིད་དམ་སྙམ། ཡིན་ནའང་ངས་མོར་
སྐད་ཡིག་ནི་ང་རང་ཆེས་འཇོན་པོ་ཡོད་པའི་བསླབ་ཚན་གཅིག་པུ་དེ་ཡིན་ཞེས་བཤད།
  “འོ། དངོས་གནས་དེ་འདྲ་ཡིན་ནམ།" མིག་ཤེལ་གྱོན་པའི་དགེ་མ་དེས “ཁྱོད་
ཀྱིས་ད་ལོར་དཔེ་ཆ་ཅི་ཞིག་བཀླགས་པ་ཡིན། ངས་ངོ་མ་ཤེས་ན་འདོད།” མོས་དེ་ལྟར་ཧ་
ཅང་བྱམས་བརྩེ་དང་ལྡན་པའི་ངང་བཤད།
  “དེ་ཟེར་རམ། ང་ཚོས་ད་ལོར་གཙོ་བོ་ཨན་གྷ་ལོ•སག་སོན་པའི་རྩོམ་རིག་བསླབས་
པ་ཡིན།《བྷེའོ་ཝུལ་ཧྥུ》དང་གྷི་རེན་ཌེའོ་གཞན་ད་དུང《རན་ཌལ། ང་ཡི་བུ་ཆུང》སོགས་
བསླབས་པ་ཡིན། ཡང་སྐབས་འགར་ང་ཚོས་གཞན་པ་ཡང་བཀླགས་པ་ཡིན། ངས་
ད་དུང་ཐོ་མ་སི་ཧར་ཌི་ཡི《ཕ་ཡུལ་དུ་ལོག་པ》ཞེས་པ་དང《རོ་མེའོ་དང་ལྕུ་ལི་ཡེད》
《ཀའེ་ཟར》སོགས་བཀླགས་པ་ཡིན།” ངས་མོར་དེ་ལྟར་བཤད།
  “འོ།《རོ་མེའོ་དང་ལྗུ་ལིཡེད》 བཀླགས་པ་ཡིན་ནམ། ཁྱོད་ཀྱི་སེམས་ལ་དེ་ནི་དཔེ
ཆ་ཡག་པོ་ཞིག་མ་ཡིན་ནམ།” མོའི་སྐད་ཆ་དེ་ཡིས་དགེ་མ་ཞིག་མིན་པའི་ཚོར་བ་སྟེར
བར་བྱེད།
  “འུན། དེབ་དེའི་ནང་དོན་རེ་འགར་མ་གཏོགས། ང་དཔེ་ཆ་དེ་ལ་ཤིན་ཏུ་དགའ་
བོ་ཡོད།"
  “ཁྱོད་རང་གང་ལ་མི་དགའ་བ་ཡིན། ཁྱོད་ཀྱིས་དྲན་སོས་ཀྱིན་འདུག་གམ།” མོས་
ང་ལ་དེ་ལྟར་དྲིས། དྲང་མོར་བཤད་ན། དགེ་མ་ཞིག་དང《རོ་མེའོ་དང་ལྕུ་ལི་ཡེད》སྐོར་
གླེང་བ་ནི་ང་ལ་མཚོན་ན་དོགས་བདེ་བོ་ཞིག་ཡེ་ནས་མ་རེད། ཟློས་གར་དེའི་བརྗོད་བྱ་
མང་ཆེ་བ་འཇིག་རྟེན་བོ་མོའི་བརྩེ་བ་ཤ་སྟག་ཡིན་པས། ཡིན་ནའང་མོས་ང་ལ་དེ་ལྟར་
དྲིས་པས་ངས་ཀྱང་དེའི་སྐོར་ནས་མོ་དང་ཁ་བརྡ་རེ་འགའ་བྱས་པ་ཡིན། “འུན། ང་རང་རོ་
མེའོ་དང་ལྕུ་ལི་ཡེད་གཉིས་ལ་དེ་འདྲ་དགའ་བོ་མེད།” ངས་མོར “ང་རང་གཏན་ནས་མི་
དགའ་ཟེར་བའང་མིན་མོད། དཔེར་ན་མེར་ཀུ་ཊིའོ་ལ་གྲི་ཡིས་བསྣུན་རྗེས་ང་རང་རོ་མེའོ་
ལ་དགའ་བོ་ཁྱོན་ནས་མེད། ཁོ་ལ་གྲིས་སྣུན་མཁན་ནི་ལྦུ་ལི་ཡེད་ཀྱི་ཉེ་ཚན་ཞིག་ཡིན་པ་
འདྲ། དེའི་མིང་ལ་ཅི་ཟེར་རམ།”
  “ཊི་བྷལ་ཀ”
  “རེད་རེད། ཊི་བྷལ་ཊ།” ངས་མོར་དེ་ལྟར་བདེན་ཁ་བྱིན་པ་ཡིན། ངས་ནམ་རྒྱུན་
ལྟས་ངན་དེའི་མིང་ཡིད་ལ་དྲན་གྱིན་མི་འདུག “ལན་ངོ་མ་ནི་རོ་མེའོ་ལན་པ་རེད། ཟློས་
གར་དེའི་ནང་དུ་ང་རང་ཆེས་དགའ་མོས་ཡོད་པ་ནི་མེར་ཀུ་ཊིའོ་ཟེར་བའི་མི་སྣ་དེ་ཡིན།
མོན་ཊ་གྷེ་སི་དང་ཀ་པུ་ལེ་ཚི་ཁྱིམ་རྒྱུད་ཀྱི་མི་རྣམས་ཀྱང་མི་ཆོག་རྒྱུ་མེད། དཔེར་ན་ལྗུ་ལི་
ཡེད་ལྟ་བུ་མ་གཞི་ནས་འགྲིག་བསྡད་ཡོད། ཡིན་ནའང་མེར་ཀུ་ཊིའོ་ནི་ངེས་པ་དོན་གྱིས་
མི་སྤྱང་གྲུང་ལྡན་པ་ཞིག་ཡིན་པར་མ་ཟད་མི་རྩེ་དགའ་ཅན་ཞིག་རེད། ལན་ངོ་མ་རོ་མེའོ་
དང་ལྗུ་ལི་ཡེད་གཉིས་ལན་པ་རེད།"
  “ཁྱོད་ཀྱིས་སློབ་གྲྭ་གང་ན་སློབ་གཉེར་བྱེད་ཀྱིན་ཡོད་དམ།” མོས་ང་ལ་དེ་ལྟར་དྲིས།
ཕར་བལྟས་ན་ད་ནི་རོ་མེའོ་དང་ལྕུ་ལི་ཡེད་གཉིས་ཀྱི་སྐོར་གླེང་འདོད་མེད་པ་འདྲ།
  ངས་མོར་ང་རང་པེན་སི་སློབ་འབྲིང་ན་ཡོད་ཅེས་བཤད་པར་མོས་ཀྱང་སློབ་གྲྭ་དེ་
གོ་མྱོང་ཡོད་ཟེར་ལ། ཡང་སློབ་གྲྭ་དེ་ནི་དཔེ་མེད་ཡག་པོ་ཞིག་ཡོད་ཟེར། ངས་ཅི་ཡང་མ་
བཤད། དེ་ནས་མོའི་གྲོགས་མོ་དགེ་མ་དེ་ཡར་ལངས་ནས་ད་མོ་གཉིས་ཀ་འགྲོ་རན་སོང་
ཟེར། དེ་ནས་མོ་གཉིས་ཀའི་ཟས་རིན་ངས་རྩིས་སྤྲད་ཆོག་ཅེས་བཤད་ཀྱང་། མིག་ཤེལ་གྱོན་
པའི་དགེ་མ་དེས་རྩིས་ཐོ་བཙན་གྱིས་ངའི་ལག་ནས་ཕར་འཕྲོགས་སོང་།
  “ཁྱོད་ཀྱིས་སྦྱིན་པ་བཏང་བ་མང་དྲགས་སོང་།” མོས་སྔར་བཞིན་ཧ་ཅང་བྱམས་
བརྩེ་ལྡནཔའི་ངང་ལ “ཁྱོད་ནི་བྱིས་པ་ཡ་རབས་ཤིག་རེད” ཟེར། སྐབས་དེར་ངས་གློ་
བུར་དུ་ཨེར་ནེ་སིཊ•མོ་རོའུ་ཡི་ཨ་མ་ལགས་དྲན་བྱུང་། སྔར་མེ་འཁོར་དུ་ང་དང་ཁ་བརྡ་
བྱས་མྱོང་བའི་བུད་མེད་དེ་ཟེར་བ་ཡིན། མོ་གད་མོ་དགོད་དུས་ཨེར་ནེ་སིཊ་མོ་རོའུའི་ཨ་
མ་དང་གཅིག་པ་གཅིག་རྐྱང་རེད། “ཁྱོད་དང་ཁ་བརྡ་བྱས་པས་སེམས་པ་སྐྱིད་པོ་བྱུང་
སོང་།” མོས་ང་ལ་དེ་ལྟར་ཟེར།
  ངས་མོ་གཉིས་དང་ཁ་བརྡ་བྱས་པས་ངའང་སྐྱིད་པོ་བྱུང་སོང་ཞེས་བཤད། དེ་ནི་དྲང་
གཏམ་ཡང་ཡིན། མོ་གཉིས་དང་ཁ་བརྡ་བྱེད་པའི་སྒང་ལ་ངས་མོ་གཉིས་ཀྱིས་གློ་བུར་དུ་ང་
ཀ་ཐོ་ལིག་ཆོས་བརྒྱུད་ལ་དད་མིན་དྲིས་མི་ཡོང་ངམ་སྙམ། དྲང་མོར་བཤད་ན་ཀ་ཐོ་ལིག་
གི་རྗེས་འཇུག་པ་ཚོས་ནམ་རྒྱུན་དེ་ལྟར་ཁྱོད་རང་ཀ་ཐོ་ལིག་ཆོས་བརྒྱུད་ལ་དད་མིན་འདྲི་
ངེས་ཡིན། ང་རང་ཐེངས་གཉིས་ལ་དོན་དག་དེ་འདྲར་ཕྲད་མྱོང་། དེ་ཡང་གཙོ་བོ་ངའི་རུས་
ནི་ཨ་ཡེར་ལན་ཌ་ཡིན་ལ། ཨ་ཡེར་ལན་ཌ་པ་མང་ཆེ་བ་ཀ་ཐོ་ལིག་ཆོས་བརྒྱུད་ལ་དད་
མོས་བྱེད་མཁན་འབའ་ཞིག་ཡིན་པས་ཀྱང་ཡིན་སྲིད་སྙམ། དྲང་མོར་བཤད་ན་ངའི་ཕ་
རྒན་ནི་ཀ་ཐོ་ལིག་གི་རྗེས་འཇུག་ཞིག་ཡིན་མོད། ངའི་ཨ་མ་དང་གཉེན་བསྒྲིགས་རྗེས་ཁོས་
རང་གི་དད་མོས་བསྒྱུར། གང་ལྟར་ཀ་ཐོ་ལིག་གི་རྗེས་འཇུག་ཚོས་ནམ་རྒྱུན་དེ་ལྟར་འདྲི་
སྲིད་པ་ཡིན། ང་རང་ཝུ་ཊོན་སློབ་འབྲིང་དུ་ཡོད་དུས་ཀ་ཐོ་ལིག་ཆོས་བརྒྱུད་ལ་དད་པའི་
སློབ་གྲོགས་ཤིག་ཡོད། ཁོའི་མིང་ལ་ལུ་འུ་ཡེ“ཞེ་ཎི་ཟེར་ཞིང་ཁོ་ངས་ཝུ་ཊོན་སློབ་འབྲིང་དུ་
ངོ་ཤེས་པའི་སློབ་གྲོགས་ཐོག་མ་དེ་ཡིན། དེ་ནི་སློབ་མགོ་བརྩམས་པའི་ཉིན་དང་པོ་ཡིན།
  ངེད་གཉིས་ཀ་སློབ་གྲྭའི་སྨན་བཅོས་ཁང་ཐེབས་ཆག་དེའི་སྒོ་ཁའི་རྐུབ་སྟེགས་སུ་བསྡད་
དེ་བརྟག་དཔྱད་ལ་སྒུག་ཅིང་ཡོད། དེ་དུས་ངེད་གཉིས་ཀས་དྲྭ་སྤོལ་གྱི་སྐོར་ཁ་བརྡ་བྱས་པ་
ཡིན། ཁོ་དྲྭ་སྤོལ་ལ་ཤིན་ཏུ་དགའ་བོ་ཡོད་ལ་ང་རང་ཡང་དྲྭ་སྤོལ་ལ་དགའ། ཁོས་ང་ལ་ཁོ་
ལོ་རེའི་དབྱར་གསེང་གི་སྐབས་སུ་ཧྥོ་རེ་སི་ཋི་ཧེ་ཨོ་སི་ལ་རྒྱལ་ཡོངས་དྲྭ་སྤོལ་འགྲན་སྡུར་
ལ་ལྟ་རུ་འགྲོ་ཡི་ཡིན་ཟེར་ལ། ངས་ང་རང་ཡང་འགྲོ་ཡི་ཡིན་ཞེས་བཤད་པས་ངེད་གཉིས་
ཀས་མ་བགྲོས་གཅིག་མཐུན་ངང་ལ་དྲྭ་སྤོལ་ལུས་རྩལ་པ་གཉིས་ཀྱི་སྐོར་ཁ་བརྡ་བྱས་ནས་
དུས་ཡུན་ངེས་ཅན་ཞིག་སོང་། ཁོས་དྲྭ་སྤོལ་སྐོར་གྱི་དོན་དག་མང་པོ་ཞིག་ཤེས་ཀྱིན་འདུག
དེ་ལྟར་ངེད་གཉིས་ཀས་དྲྭ་སྤོལ་སྐོར་གྱི་ཁ་བརྡ་བྱེད་ཀྱིན་པའི་སྐབས་སུ། ཁོས་གློ་བུར་ང་
ལ “ཁྱོད་ཀྱིས་གྲོང་རྡལ་འདིའི་ཀ་ཐོ་ལིག་ཆོས་ཁང་གང་དུ་ཡོད་པ་ཤེས་ཀྱང་སྲིད”ཅེས་
བཤད། དྲང་མོར་བཤད་ན། ཁོའི་དམིགས་ཡུལ་ངོ་མ་ནི་ང་རང་ཀ་ཐོ་ལིག་གི་རྗེས་འཇུག་
ཅིག་ཡིན་མིན་ཤེས་འདོད་པ་དེ་རེད། དངོས་གནས་དེ་འདྲ་རེད། དེ་མ་གཏོགས་ཁོ་ལ་
དམིགས་ཡུལ་གཞན་པ་ཅི་ཡང་ཡོད་པ་མ་རེད། ངེད་གཉིས་ཀས་དྲྭ་སྤོལ་སྐོར་གླེང་བ་དེར་
ཁོ་དགའ་བ་ཆེན་པོ་འདུག་ལ། གལ་ཏེ་ང་རང་ཀ་ཐོ་ལིག་གི་རྗེས་འཇུག་ཅིག་ཡིན་ན་ཁོ་
དེ་ལས་ཀྱང་དགའ་ངེས་པ་ཕར་བལྟས་ན་ཤེས་ཐུབ། ཡིན་ནའང་ཁོས་གློ་བུར་དེ་ལྟར་དྲིས་
པ་དེས་ང་སེམས་པ་སྐྱིད་པོ་ཞིག་ཡེ་ནས་མ་བྱུང་། དྲང་མོར་བཤད་ན་འདི་ནི་དགེ་མ་དེ་
གཉིས་ཀྱིས་ང་ལ་ཀ་ཐོ་ལིག་ཆོས་བརྒྱུད་ལ་དད་མིན་སྐོར་གང་ཡང་མ་དྲིས་པ་དེར་ང་རང་
དགའ་བའི་རྒྱུ་མཚན་ཉག་གཅིག་ཡིན། གལ་ཏེ་མོ་གཉིས་ཀས་ཀྱང་དེ་ལྟར་དྲིས་པ་ཡིན་
ན་ང་ཚོའི་ཁ་བརྡ་དེ་དེ་འདྲའི་སྐྱིད་པོ་ཞིག་ཡེ་ནས་ཡོང་མི་སྲིད། ང་རང་ཀ་ཐོ་ལིག་ཆོས་
བརྒྱུད་ལ་དགའ་མོས་མེད་པའང་མ་ཡིན། གལ་ཏེ་ང་རང་ནི་ཀ་ཐོ་ལིག་གི་རྗེས་འཇུག་
ཅིག་ཡིན་པའི་དབང་དུ་བཏང་ན་ང་ཡང་ཁོ་ཚོ་དང་གཅིག་པ་གཅིག་རྐྱང་ཡིན་སྲིད། འདི་
ཡང་ངས་ཁྱོད་ལ་བཤད་པའི་འདྲུད་ཁུག་སྐོར་གྱི་དོན་དག་དེ་དང་གཅིག་འདྲ་རེད། གལ་
ཏེ་ཁྱོད་ཀྱིས་ཁ་བརྡ་སྐྱིད་པོ་ཞིག་བྱ་འདོད་ན། དེ་ལྟར་དྲིས་ན་ཡག་པོ་མི་འདུག་ཟེར་བ་
ཙམ་ཡིན།
  དགེ་མ་གཉིས་ཀ་ཟ་ཁང་ཆུང་ངུ་དེ་དང་ཁ་འབྲལ་དུས། ངས་ངོ་གནོང་དགོས་པའི་
དོན་དག་ཅིག་བསྒྲུབས་པ་ཡིན། དེ་དུས་ངས་ཏག་ཏག་ཐ་མག་ཅིག་འཐེན་གྱིན་ཡོད། ང་
རང་ཡར་ལངས་ནས་མོ་གཉིས་ལ་གྱེས་འཚམས་ཞུ་དུས། ཏག་ཏག་ཁ་ནང་ནས་ཕྱིར་
བཏོན་པའི་ཐ་མག་གི་དུ་བ་མོ་གཉིས་ཀའི་གདོང་ལ་ཕོག སྐབས་དེར་ངས་སྨྱོན་པ་ནང་
བཞིན་ཡང་དང་བསྐྱར་དུ་མོ་གཉིས་ཀར་དགོངས་དག་ཞུས་པ་ཡིན། མོ་རང་གཉིས་ཀས་
ཤིན་ཏུ་གུས་འདུད་དང་བཅས་ང་ལ་སྐྱོན་མེད་ཅེས་བཤད་ཀྱང་། ངའི་སེམས་ལ་དོན་དག་
དེ་ནི་དངོས་འབྲེལ་ཡག་པོ་ཞིག་ཁྱོན་ནས་མ་རེད་བསམས་བྱུང་།
མོ་གཉིས་ཀ་ཕྱིར་སོང་རྗེས། ངས་ཞལ་འདེབས་ལ་བཅུ་ལོར་གཅིག་ལས་མ་བྱིན་པར་
འགྱོད་པ་སྐྱེས་བྱུང་། དྲང་མོར་བཤད་ན་ངས་ཀྱང་སྒོར་རྡོག་འགའ་བསྐྱུར་ནས་ལྟས་ངན་
མ་སཱ་ལེ“ཧེ་སི་དང་མཉམ་དུ་ཟློས་གར་འཁྲབ་སྟོན་ལ་ལྟ་དགོས་བསམ་པ་ཡིན་མོད། ད་ལྟ་
བསམས་ན་འགྱོད་པ་དྲག་པོ་ཞིག་རྒྱུད་ལ་སྐྱེ་འོང་གིན་འདུག ལྟས་ངན། དངུལ་ཞེས་པ་
དེས་མཐར་གཏུགས་ན་ཁྱོད་སེམས་སྡུག་ལ་གཏད་ངེས།
བཅུ་དྲུག

   ཞོགས་ཟས་ཟོས་ནས་སྒོར་བུད་དུས་ཆུ་ཚོད་བཅུ་གཉིས་ལ་སླེབས་ཙམ་ཡིན་པས་
ང་ལ་ལས་ཀ་ཅི་ཡང་མེད་པར་རྐང་ཐང་ལ་ཡུན་རིང་པོར་སོང་བ་ཡིན། དེ་ནས་ངས་སླར་
ཡང་ཡེ་ཤུའི་དགེ་མ་དེ་གཉིས་དྲན། ངའི་སེམས་ལ་མོ་གཉིས་ཀས་སློབ་ཁྲིད་མཇུག་རྫོགས་
རྗེས་སླེ་བོ་རྙིང་གོག་རེ་བཟུང་སྟེ་ག་ས་གར་ཞལ་འདེབས་སྡུད་པའི་ངང་ཚུལ་དྲན། གལ་
ཏེ་ཞལ་འདེབས་སྡུད་མཁན་དེ་ངའི་ཨ་མའམ་ངའི་ཨ་ནེའམ་ཡང་ན་སཱ་ལེ་ཧེ་སི་ཡི་ཨ་མ་
ཡིན་ན་དངོས་གནས་དགོད་བྲོ་བ་ཞིག་ཡིན་ངེས་བསམ། གལ་ཏེ་མོ་རང་ཚོས་ལག་ཏུ་སླེ་
བོ་རྙིང་གོག་ཅིག་བཟུང་སྟེ་ཁྲོམ་རའི་སྒོ་འགྲམ་དུ་དབུལ་བོ་ཚོའི་དོན་དུ་ཞལ་འདེབས་
བསྡུ་དགོས་པ་ཡིན་ན། ངའི་ཨ་མ་མ་གཏོགས་གཞན་པ་གཉིས་ཀས་ཡང་སྙིང་ཅི་ཞིག་བྱ་
སྲིད་པ་ངས་ངོ་མ་མི་ཤེས། ངའི་ཨ་ནེ་སྤྱིར་ན་གཞན་ཕན་སྦྱིན་པའི་ལས་ལ་དགའ་མོས་
ཡོད་པ་ཞིག་ཡིན་མོད། མོ་རྣམ་ཀུན་འཕྱོར་ཉམས་གཏོད་པར་དགའ་བོ་ཞེ་དྲག་ཡོད་པས་
ལུས་ཧྲིལ་བོར་ལྭ་བ་ནག་པོ་ཞིག་གིས་གཡོགས་ནས་ཞལ་འདེབས་བསྡུ་བའི་ལས་ཀ་དེར་
འཇུག་མི་སྲིད་སྙམ་ཞིང་། ཡང་སཱ་ལེ“ཧེ་སི་ཡི་ཨ་མས་ཞལ་འདེབས་བསྡུ་དགོས་པ་བྱུང་
ན། གཞན་གྱིས་མོར་ཞལ་འདེབས་ཕུལ་རྗེས་ད་དུང་ཁ་ཡག་རེ་མ་བཤད་ན་མོས་སླེ་བོ་སར་
གཡུགས་ནས་རྒྱས་སྤྲོས་ཆེ་བའི་ཇ་ཁང་ཞིག་ཏུ་གུང་ཟས་ཟ་རུ་བུད་འགྲོ་བ་ཁོ་ཐག་ཡིན་
བསམ། ཡང་གཅིག་བཤད་ན་ང་རང་ཡེ་ཤུའི་དགེ་མ་དེ་གཉིས་ལ་ཤིན་ཏུ་དགའ་མོས་ཡོད་
པ་ནི་མོ་གཉིས་ཀ་རྒྱས་སྤྲོས་ཆེ་བའི་ཟ་ཁང་དུ་ཟ་མ་བཟའ་རུ་འགྲོ་མི་སྲིད་པས་ཡིན། མོ་
གཉིས་ཀ་རྒྱས་སྤྲོས་ཆེ་བའི་ཟ་ཁང་དུ་ཟ་མ་བཟའ་བར་འགྲོ་མི་སྲིད་སྙམ་པ་དང་ངའི་ཡིད་
སེམས་དབང་མེད་དུ་སྐྱོ་ཡོང་། སྤྱིར་ན་དེ་ནི་དེ་འདྲའི་དོན་དག་གལ་ཆེན་ཞིག་མིན་ན་
ཡང་། ངས་དེ་ལྟར་དྲན་པ་དང་རང་དབང་མེད་པར་སེམས་པ་སྐྱོ་དུང་དུང་དུ་གྱུར།
  དེ་ནས་ང་རང་བྷི་རོ་ཌུ་ཝེ་སྲང་ལམ་གྱི་ཕྱོགས་སུ་སོང་བ་ཡིན། ང་རང་ལོ་མང་པོར་
དེ་རུ་འགྲོ་མ་མྱོང་བས་བསམ་བཞིན་དེ་ཕྱོགས་ལ་འགྲོ་སྙིང་ཞིག་བྲོ། དེ་ནས་གཟའ་ཉི་མའི་
ཉིན་ལ་ད་གཟོད་སྒོ་འབྱེད་པའི་འོད་སྡེར་ཚོང་ཁང་ཞིག་ཏུ་སོང་། དེ་ནི་ཧྥེ་བྷེ་ལ《བུ་མོ་
ཆུང་ཆུང་ཞིར་ལི“བྷིན་སི》ཞེས་པའི་འོད་སྡེར་ཞིག་ཉོ་འདོད་པས་ཀྱང་ཡིན། འོད་སྡེར་དེ་
རུ་བུ་མོ་ཆུང་ཆུང་ཞིག་གི་མདུན་སོ་གཉིས་ཀ་ལྷུང་བས་ཁྱིམ་ནང་དུ་འཛུལ་བསྡད་ནས་སྒོ་
རུ་འགྲོ་མ་འདོད་པའི་གཏམ་རྒྱུད་ཅིག་གླུ་རུ་བླངས་ཡོད། ང་རང་པེན་སི་རུ་ཡོད་དུས་འོད་
སྡེར་དེར་ཉན་མྱོང་། ང་དང་ཐོག་ཁང་གཅིག་ཏུ་སྡོད་པའི་སློབ་གྲོགས་ཤིག་ལ་འོད་སྡེར་དེ་
ཡོད་ལ། ངས་ཐེངས་འགའ་ལ་འོད་སྡེར་དེ་ང་ལ་ཚོངས་ཞེས་བཤད་ཀྱང་ཁོས་མ་བཙོངས།
དེ་དུས་ངས་ཧྥེ་བྷེ་འོད་སྡེར་དེ་ལ་ཤིན་ཏུ་དགའ་ངེས་ཡིན་བསམ། དེ་ནི་འོད་སྡེར་རྙིང་བ་
ཞིག་སྟེ་མིང་ལ་ཨེ་སི་ཊེལ་ཧྥུ་ལེད་ཆེར་ཞེས་པའི་མི་ནག་གླུ་མ་ཞིག་གིས་ལོ་ཉི་ཤུའི་སྔོན་
ལ་བླངས་པ་ཞིག་རེད། གླུ་དེར་རྫི་སི་རོལ་མོའི་གདངས་ཤིན་ཏུ་ལྕི་ན་ཡང་རྣ་བར་ཤིན་ཏུ་
སྙན་པོ་ཡོད། གལ་ཏེ་གླུ་དེ་དག་མི་དཀར་བུ་མོ་ཞིག་གིས་བླངས་ན་དེ་ལས་ཀྱང་སྙིང་རྗེ་བོ་
ཞིག་ཡོད་ཁོ་ཐག་ཡིན། གང་ལྟར་ལྟས་ངན་མ་ཨེ་སུ་ཐི“ཧྥུ་ལེ་ཆེར་གྱིས་ཀྱང་སྙན་མོ་ཞིག་
བླངས་ཡོད་པས་ང་རང་འོད་སྡེར་དེ་ལ་དགའ་བོ་ཞེ་དྲག་ཡོད། ངས་གཟའ་ཉི་མའི་ཉིན་ལ་
སྒོ་འབྱེད་པའི་འོད་སྡེར་ཚོང་ཁང་དེ་ནས་འོད་སྡེར་དེ་ཉོས་རྗེས། གླིང་གར་སོང་ནས་ཧྥེ་བྷེ་
ལ་འོད་སྡེར་དེ་སྟེར་བསམ་པ་ཡིན། ཧྥེ་བྷེ་ནམ་རྒྱུན་གླིང་གའི་ནང་དུ་འཁྱག་ཤུད་གློད་པར་
ཤིན་ཏུ་དགའ་བོ་ཡོད།
  ཉིན་དེར་ནམ་ཟླ་འཁྱག་རྒྱུ་མེད་ཀྱང་ཉི་མའི་འོད་སྣང་མཐོང་མི་ཐུབ་པས་རྐང་ཐང་
ལ་འགྲོ་འདོད་ཆེར་མི་འདུག སྐབས་དེར་ངའི་མདུན་ཕྱོགས་ན་མི་དར་མ་གཉིས་དང་བུ་
ཆུང་ལོ་དྲུག་ལ་སོན་ཙམ་ཞིག་འགྲོ་བཞིན་འདུག ཕར་བལྟས་ཚོད་དུ་ཁོ་ཚོ་ད་སོ་མ་ཆོས་
ཁང་ནས་སྒོར་ཡོང་བ་འདྲ། ཕལ་ཆེར་འབྱོར་བ་ཞན་པའི་དུད་ཁྱིམ་ཞིག་ཡིན་ཚོད། ཕ་
དེའི་མགོ་ལ་ཞྭ་མོ་སྐྱ་བོ་ཞིག་གྱོན་འདུག དབུལ་བོ་མང་ཆེ་བས་གྱོན་པའི་ཞྭ་མོ་དེ་འདྲའི་
རིགས་རེད། ཁོ་བཟའ་ཟླ་གཉིས་ཀས་འགྲོ་ཞོར་བཤད་ཞོར་ལ་བུ་ཆུང་དེར་ཁ་ཡ་སྤུ་ཙམ་
ཡང་བྱེད་ཀྱིན་མེད། བུ་ཆུང་དེ་དངོས་གནས་སྙིང་རྗེ་པོ་ཞིག་འདུག ཁོས་རྐང་ཐང་འགྲོ་
ལམ་དེད་ནས་འགྲོ་ཞོར་ལ་ཁ་ནས་གླུ་ཞིག་ཀྱང་ལེན་གྱིན་འདུག ང་རང་ཁོ་དང་ཉེ་བར་
ཅར་ནས་ཞིབ་ཏུ་རྣ་བ་བླགས་ཏེ་ཉན་པ་ན། “གྲོ་ཞིང་བརྒལ་ནས་འགྲོ་དུས། གལ་ཏེ་
གཞན་གྱིས་བཟུང་ན།” ཁོའི་སྐད་མགོ་ཤིན་ཏུ་དམའ། ཁོས་རང་སྣང་སྐྱིད་པའི་ངང་ལ་
གླུ་དེ་འདྲ་ཞིག་ལེན་གྱིན་འདུག གཞུང་ལམ་ན་རླངས་འཁོར་རྣམས་བྱ་འཕུར་བ་ལྟར་
རྒྱུག་ཅིང་སྐབས་དང་སྐབས་སུ་རྣ་བར་གཟན་པའི་སྒོག་ཟ་གནོན་པའི་སྒྲ་སྐད་རེའང་གྲག་
ཡོང་། ཁོའི་ཕ་མ་གཉིས་ཀྱིས་དེ་ལྟར་ཁོ་སྣང་མེད་དུ་བསྐྱུར་ནའང་ཁོས་སྔར་བཞིན་རྐང་
ཐང་ལ་འགྲོ་ལམ་གྱི་ཁ་རྒྱུད་དེ་དེད་ནས་འགྲོ་ཞོར “གྲོ་ཞིང་བརྒལ་ནས་འགྲོ་དུས། གལ་
ཏེ་གཞན་གྱིས་བཟུང་ན” ཞེས་པའི་གླུ་ཞིག་ལེན་གྱིན་འདུག དེ་མཐོང་བའི་མོད་ལ་ངའི་
སེམས་པ་གཞི་ནས་དགའ་བདེས་ཁྱབ་སོང་།
  བྷི་རོ་ཌུ་ཝེ་སྲང་ལམ་དུ་མི་རྣམས་ཀྱིས་འཚང་ཁ་ཤིག་ཤིག་བྱེད་ཀྱིན་འདུག རེས་གཟའ་
ཉི་མའི་ཉིན་མོར་ཡང་མི་རྣམས་འདུ་འགོད་དྲག་པོའི་ངང་ལ་པེ་ར་མའུན་ཊའམ་ཨ་སི་ཊོར་
རམ། ཡང་ན་རྒྱལ་སའམ་གཙང་ངོགས་སུ་འབོད་པའི་གློག་བརྙན་ཁང་སྡུག་ཆགས་དེ་འདྲའི་
ནང་དུ་གློག་བརྙན་ལ་ལྟ་རུ་འགྲོ་བཞིན་འདུག་ལ། མི་རྣམས་ཀྱིས་གྱོན་པ་གྲ་དག་རྐྱང་རྐྱང་
གོན་ཡོད་པར་མ་ཟད། ད་དུང་དེ་ལས་ཀྱང་བཟོད་དུ་མེད་པ་ནི་ཁོ་ཚོ་ཚང་མ་མཐའ་གཅིག་
ཏུ་གློག་བརྙན་ལ་དགའ་བོ་ཡོད་པ་དེ་རེད། ཅི་ཡང་ལས་རྒྱུ་མེད་པར་གློག་བརྙན་ལ་ལྟ་རུ་
འགྲོ་མཁན་ཚོར་ཁག་མེད་ན་ཡང་། བློ་གཅིག་སེམས་གཅིག་གིས་གློག་བརྙན་ལ་དགའ་ཞིང་
གློག་བརྙན་ཁང་སྡུག་ཆགས་དེར་མྱུར་བ་མྱུར་བར་ཨེ་སླེབ་འདོད་ཀྱིན་གོམ་སྟབས་ཆེན་པོ་
སྤོ་ཞིང་འདུར་གྱིན་པ་དེ་ཚོ་མཐོང་བ་ན། ང་ལ་སེམས་གཏིང་ནས་ཞེན་པ་འདྲ་ཞིག་ལྡོག་ཡོང་
གིན་འདུག དེ་བས་ང་ལ་བྷི་རོ་ཌུ་ཝེ་ཞེས་པའི་སྲང་ལམ་འདི་ནས་ལམ་སེང་ཡུལ་ཕྱོགས་
གཞན་ཞིག་ལ་འཕུར་འདོད་ཅིག་འགོག་མེད་དུ་སྐྱེས། ཡང་གཅིག་བཤད་ན་དེ་རིང་ངའི་
བྱ་བ་ལམ་འགྲོ་ཡོང་བ་འདྲ་སྟེ། ཆེས་ཐོག་མར་འཛུལ་བའི་ཚོང་ཁང་དེའི་ནང་ན་ཏག་ཏག
《བུ་མོ་ཆུང་ཆུང་ཞིར་ལི་བྷིན་སི》ཞེས་པའི་འོད་སྡེར་དེ་བཙོང་རྒྱུ་འདུག འོད་སྡེར་དེ་ལ་ལྔ་
ལོར་གཅིག་དགོས་ཟེར། འོད་སྡེར་དེ་ཤིན་ཏུ་དཀོན་པས་ངས་དེ་མུར་ཉོས་པ་ཡིན། འོད་སྡེར་
དེ་ལག་ཏུ་སོན་པས་ང་ལ་དགའ་བ་དཔག་མེད་ཅིག་སྐྱེས།
  འོད་སྡེར་ཚོང་ཁང་ནས་ཕྱིར་ཐོན་ཏེ་ཚོང་ཟོང་ཙག་ཙིག་བཙོང་སའི་ཚོང་ཁང་གི་སྒོ་
འགྲམ་བརྒྱུད་དེ་འགྲོ་དུས། གློ་བུར་དུ་ངའི་ཡིད་ལ་ལྗེན་དྲན་བྱུང་། དེ་ནས་ང་ཁ་པར་ཁང་
ཆུང་ཆུང་ཞིག་ཏུ་འཛུལ་ནས་ལྗེན་གྱི་ཁྱིམ་ལ་ཁ་པར་ཞིག་བཏང་བ་ཡིན། ཡི་ཆད་པ་ཞིག་
ནི་ཁ་པར་ལ་ལྗེན་གྱི་ཨ་མས་ཉན་པས་ཅི་ཡང་མ་བཤད་པར་ཁ་པར་གྱི་སྒོ་བརྒྱབ། ལྗེན་གྱི་
ཨ་མ་ལ་ཁ་པར་ལས་མང་པོ་ཞིག་བཤད་འདོད་ཡེ་ནས་མེད། སྤྱིར་ན་ངས་མོར་ལྗེན་སློབ་
གྲྭ་ནས་ལོག་ཡོད་མེད་ཅིག་དྲིས་ན་འགྲིག་མོད། ཡང་གཅིག་བསམས་ན་དོན་དག་དེའི་
རིགས་ནི་རང་ལ་མོས་པ་ཡོད་དུས་མ་གཏོགས་སྒྲུབ་མི་རིགས་སྙམ།
  ལྟས་ངན། ཟློས་གར་འཁྲབ་སྟོན་གྱི་པ་སེ་ཞིག་སྔ་ས་ནས་ཉོ་དགོས་པས་ངས་ཚགས་
པར་ཞིག་ཉོས་ཏེ་ཟློས་གར་ཅི་ཞིག་ཡོད་མེད་ལ་བལྟས་པ་ཡིན། རེས་གཟའ་ཉི་མ་ཡིན་
པས་གསུམ་མ་གཏོགས་མི་འདུག ཟློས་གར་གྱི་མིང་ལ《ང་ནི་རང་གི་བརྩེ་བར་རྒྱུས་ཆེ》
ཞེས་ཟེར་ལ་དེ་ནི་གཞན་ཕན་དགེ་སྒྲུབ་ཀྱི་འཁྲབ་སྟོན་ཞིག་རེད། དྲང་མོར་བཤད་ན་ང་ལ་
ལྟ་འདོད་ཆེན་པོ་མེད་མོད་ལྟས་ངན་མ་སཱ་ལེ•ཧེ་སི་ཡིས་ཤིན་ཏུ་རབ་ཏུ་དགའ་མོས་ཡོད་
པའི་བཟོ་ཞིག་སྟོན་ཁོ་ཐག་ཡིན། གལ་ཏེ་ངས་མོར་ཟློས་གར་གྱི་སྤ་སེ་ཉོས་ཡོད་པ་དང་
འཁྲབ་སྟོན་པ་ནི་ལུན་ཌ་བཟའ་ཟླ་གཉིས་ཀ་རེད་ཅེས་བཤད་ཚེ། མོ་དགའ་ནས་ས་ལྡིང་
གནམ་ལྡིང་བྱ་སྲིད་པ་ཁོ་ཐག་ཡིན། མོ་བྱུང་རིམ་རྙོག་འཛིང་ཅན་གྱི་ཟློས་གར་ལ་དགའ་
ཞིང་ལུན་ཌ་བཟའ་ཟླ་གཉིས་ཀས་འཁྲབ་སྟོན་བྱས་པར་དེ་བས་ཀྱང་དགའ་ཡི་ཡོད། ཡིན་
ནའང་ང་དེ་ལ་དགའ་བོ་མེད། དྲང་མོར་བཤད་ན་ང་རང་ཟློས་གར་ལ་མ་གཞི་ནས་དེ་འདྲ་
དགའ་བོ་མེད། ཡང་གཅིག་བཤད་ན་ཟློས་གར་ནི་གློག་བརྙན་ལྟར་སྙིང་བོ་ཏིལ་ཙམ་མེད་
པ་དེ་འདྲའང་མ་རེད། དྲང་མོར་བཤད་ན་ང་རང་འཁྲབ་སྟོན་པ་དག་ལ་དགའ་བོ་ཁྱོན་
ནས་མེད། རྒྱུ་མཚན་ནི་ཁོ་ཚོས་མི་ངོ་མ་ཞིག་རྩ་བ་ཉིད་ནས་འཁྲབ་ཤེས་ཀྱིན་མེད་ན་ཡང་།
ཁོ་ཚོའི་སེམས་ལ་ཏག་ཏག་ལེགས་པོ་ཞིག་འཁྱོངས་སོང་སྙམ་གྱི་ལོ་རེན་སི་ཨོ་ལེ་བེར་ལྟ་
བུར་མཚོན་ན། ཁོས་འཁྲབ་སྟོན་བྱས་པའི《ཧམ་ལེ་ཊ》ལ་ངས་བལྟས་མྱོང་། ན་ནིངD.B.
ཡིས་ང་དང་ཧྥེ་བྷེ་གཉིས་ཁྲིད་ནས་ལྟ་རུ་ཕྱིན་པ་ཡིན། ཟློས་གར་ལ་མ་བལྟས་པའི་སྔོན་ལ་
ཁོས་ངེད་གཉིས་ཀར་གུང་ཟས་ཤིག་ཟ་རུ་བཅུག D.B.ཡིས་ཟློས་གར་དེ་ལ་བལྟས་མྱོང་
ཟེར། གུང་ཟས་ཟ་དུས་ཁོས་ང་ལ་ཟློས་གར་དེ་ཡག་རབས་བཟང་རབས་མང་པོ་བཤད་
པས་ང་ལ་རང་དབང་མེད་པར་ལྟ་འདོད་ཅིག་སྐྱེས། ཡིན་ནའང་ཟློས་གར་ལ་བལྟས་ཚར་
དུས་ང་རང་དེ་འདྲ་དགའ་བོ་མ་བྱུང་། དྲང་མོར་བཤད་ན་ངས་ཉིན་དེར་ལོ་རེན་སི་ཨོ་
ལེ་བེར་ལ་འཁྲབ་སྟོན་གྱི་མཐུ་རྩལ་ཁྱད་པར་བ་གང་ཞིག་ཡོད་པ་ཡེ་ནས་མཐོང་མ་སོང་།
ཁོ་ཕོ་ཡག་ཅིག་ཡོད་ལ་སྐད་གདངས་ཀྱང་ཤིན་ཏུ་སྙན་པོ་ཡོད། ཡིན་ནའང་ཁོའི་འཁྲབ་
སྟོན་དེ་ཧམ་ལེ་ཊའི་གཤིས་ཀ་དང་འདྲ་བོ་མེད་དེ། ཁོས་འཁྲབ་པའི་ཧམ་ལེ་ཊ་ནི་དམག་
དཔོན་ཞིག་དང་ཨ་ན་མ་ན་རེད། ངའི་བསམ་པར་ཟློས་གར་ཧྲིལ་བོའི་ཁྲོད་དུ་ཧམ་ལེ་ཊ་
དང་འཐབ་འཛིང་བགྱིས་པའི་མི་སྣ་ཨོ་ཧྥེ་ལེ་ཡ་ཞེས་པ་དེས་དངོས་གནས་ཡག་པོ་ཞིག་
འཁྱོངས་ཡོད། འོན་ཏེ་ཧྥེ་བྷེ་ཡི་སྣང་ངོར་ཧམ་ལེ་ཊ་ཡིས་ཁྱི་ཡི་མགོ་ལ་ལག་པས་རྡེག་པའི་
བཟོ་ལྟ་དེ་དགོད་བྲོ་ཞིང་ཡག་པོ་རབ་ཅིག་འཁྱོངས་འདུག
  ཟློས་གར་འཁྲབ་སྟོན་གྱི་པ་སེ་ཉོས་རྗེས་ང་གླ་འཁོར་ཞིག་ལ་བསྡད་དེ་གླིང་གར་
སོང་བ་ཡིན། དེ་ནི་ངའི་ཨམ་ཕྲག་ཏུ་དངུལ་མང་པོ་ལྷག་མེད་པས་ས་འོག་མེ་འཁོར་ལ་
བསྡད་ན་འགྲིག་མོད། གླ་འཁོར་དུ་བསྡད་པ་ནི་ང་ངོ་མ་བྷི་རོ་ཌུ་ཝེ་སྲང་ལམ་དང་མྱུར་བ་
མྱུར་མོར་ཁ་བྲལ་ན་འདོད་པས་ཡིན། ང་རང་གླིང་གར་སླེབས་དུས་གནམ་གཤིས་དེ་འདྲ་
འཁྱག་པོ་མེད་ཀྱང་གནམ་སྔར་བཞིན་འཐིབས་འདུག གླིང་གའི་ནང་དུ་ཁྱི་སྐྱག་དང་།
རྒས་འཁོགས་ཚོའི་ཁ་ལུད། ག་སར་གཡུགས་པའི་ཐ་མག་གི་འཐེན་འཕྲོ། ཆུ་རྡུལ་གྱིས་
ཡོངས་སུ་བརླན་པའི་རྐུབ་སྟེགས་བསྟར་རིང་མ་མ་གཏོགས་གཞན་ཅང་མེད་པར་སྣང་།
སྣང་ཚུལ་དེས་ཁྱོད་ལ་སྐྱོ་ཤས་ཚད་མེད་ཅིག་བྱིན་ཡོང་། ལྟས་ངན། གནས་འདི་ན་ཡེ་ཤུའི་
འཁྲུངས་སྐར་གྱི་རྣམ་པ་གང་ཡང་མཐོང་རྒྱུ་མི་འདུག དེ་ནས་ང་ཐད་ཀར “ལྗོན་གྲིབ་
ལམ་བུ” ཞེས་འབོད་པ་དེའི་ཕྱོགས་སུ་སོང་བ་ཡིན། དེ་ནི་ངའི་སྲིང་མོ་ནམ་རྒྱུན་འགྲོ་ས་
ཞིག་ཡིན་ལ། རོལ་དབྱངས་འཁྲབ་སྟོན་སྟེགས་བུའི་ཉེ་འགྲམ་གྱི་འཁྱག་ཤུད་གློད་ས་དེར་
མོ་རྒྱུན་པར་འགྲོ་ཡི་ཡོད། ང་ཆུང་དུས་ཀྱང་དེ་རུ་རྩེད་མོ་རྩེ་བར་ཤིན་ཏུ་དགའ།
  ང་རང་དེ་གར་སླེབས་དུས་མོ་མཐོང་མ་བྱུང་། དེ་རུ་བུ་མོ་ཆུང་ཆུང་འགས་འཁྱག་ཤུད
གློད་ཀྱིན་ཡོད་ལ་བུ་ཆུང་གཉིས་ཀྱིས་དྲྭ་སྤོལ་འཕེན་གྱིན་འདུག ངའི་སྲིང་མོ་དང་ན་
ཚོད་གཅིག་པའི་བུ་མོ་ཆུང་ཆུང་ཞིག་རྐུབ་སྟེགས་བསྟར་རིང་མ་དེར་བསྡད་ནས་ཤུད་ལྷམ
གྱི་ལྷམ་སྒྲོག་སྒྲོག་གིན་འདུག་པ་མཐོང་བས། ངའི་སེམས་ལ་མོས་ཧྥེ་བྷེ་ངོ་ཤེས་ངེས་སྙམ་
གྱིན་མོའི་གམ་གྱི་རྐུབ་སྟེགས་སུ་བསྡད་དེ། “ཁྱོད་ཀྱིས་ཧྥེ་བྷེ་ཀོལ་ཧྥིལཌ་ངོ་ཤེས་སམ”
ཞེས་དྲིས་པ་ཡིན།
  “སུ།” མོས་ང་ལ་དེ་ལྟར་དྲིས། མོས་ལུས་སྨད་ལ་རྫི་དོར་ཞིག་གྱོན་ཞིང་སྟོད་གོས་སུ་
སྣམ་ལྭ་ཞིག་གྱོན་འདུག ཕར་བལྟས་ན་སྣམ་ལྭ་དེ་ནི་མོའི་ཨ་མས་ཆེད་དུ་བསླེས་པ་ལོས་
ཡིན་སྙམ་པ་ཞིག་རེད། ཡག་པོ་ཡེ་ནས་མི་འདུག
  “ཧྥེ་བྷེ-ཀོལ་ཧྥིལཌ། མོ་སྲང་ལམ་དོན་གཅིག་པར་བསྡད་ཡོད། ལོ་རིམ་བཞི་པ"
  “ཁྱོད་ཀྱིས་ཧྥེ་བྷེ་ངོ་ཤེས་སམ།” མོས་ང་ལ་དེ་སྐད་ཅེས་དྲིས།
  “འུན། ང་ཧྥེ་བྷེ་ཡི་གཅེན་པོ་ཡིན། ཁྱོད་ཀྱིས་མོ་གང་དུ་སོང་བ་ཤེས་སམ།”
  “མོ་ནི་ཨ་ཅག་ཁཱ་རོན་གྱི་འཛིན་གྲྭ་ཡིན་ནམ།” མོས་ང་ལ་ཡང་བསྐྱར་དེ་ལྟར་དྲིས།
  “ཡིན་ན་ཐང་། འུནབ་ཡིན། "
  “མོ་བཤམས་སྟོན་ཁང་ན་ཡོད་ངེས། ངེད་ཚོ་གཟའ་འཁོར་སྔོན་མར་དེ་རུ་སོང་
  “བཤམས་སྟོན་ཁང་གང་།” ཕྲག་པ་གསིག་ཙམ་བྱས་ཏེ “དེ་ངས་མི་ཤེས།” མོས་
ང་ལ “གང་ལྟར་བཤམས་སྟོན་ཁང་ཞིག་རེད” ཟེར།
  “རི་མོ་ཡོད་པ་དེ་རེད་དམ། ཨིན་ཌི་འན་པ་ཡོད་པ་དེ།”
  “རེད། ཨིན་ཌི་འན་པ་དེ་རེད།”
  “བཀའ་དྲིན་ཆེ།” ངས་དེ་ལྟར་བཤད་རྗེས་ཡར་ལངས་ནས་འགྲོ་གྲབས་བྱས་པ་
ཡིན་ལ། གློ་བུར་དུ་ཡིད་ལ་དེ་རིང་གཟའ་ཉི་མ་ཡིན་པ་དྲན་ནས “དེ་རིང་གཟའ་ཉི་མ
ཡིན་པས” ཞེས་བཤད་པར། མོས “འོ་ན་ད་མོ་དེ་རུ་འགྲོ་ཡི་པ་རེད” ཟེར།
  མོས་སྔར་བཞིན་ལྷམ་སྒྲོག་དེ་སྒྲོག་གིན་འདུག་མོད་ལག་པ་གྲང་ནས་དམར་པོ་དམར་
རྐྱང་དུ་ཆགས་འདུག་པས་ངས་མོའི་ལྷམ་སྒྲོག་བསྒྲོགས་པ་ཡིན། ཨ་ཙི། སྐབས་དེར་ངའི་
སེམས་ལ་རང་ཉིད་ལོ་མང་པོ་ཞིག་ལ་འཁྱག་ཤུད་གློད་མ་མྱོང་བ་གློ་བུར་དུ་དྲན་ཡོང་ཞིང་།
མོའི་ཤུད་ལྷམ་གྱི་ལྡེ་མིག་ལག་ཏུ་བཟུང་བ་ན་བྱིས་དུས་ཀྱི་རང་གི་ཤུད་ལྷམ་གྱི་ལྡེ་མིག་དེ་
ལག་ཏུ་བླངས་པ་ལྟ་བུའི་ཚོར་བ་ཞིག་རྒྱུད་ལ་སྐྱེས། གལ་ཏེ་ད་རུང་མི་ལོ་བཅོ་ལྔ་འགོར་
ཡང་ཁྱོད་ཀྱིས་ངའི་ལག་ཏུ་ཤུད་ལྷམ་གྱི་ལྡེ་མིག་ཅིག་བཞག་པ་ཡིན་ན་ངས་མ་འཕྱུགས་
མ་ནོར་བར་དེ་ནི་ཤུད་ལྷམ་གྱི་ལྡེ་མིག་ཅིག་རེད་ཅེས་བཤད་ཐུབ་པ་ཁོ་ཐག་ཡིན། ངས་
ལྷམ་སྒྲོག་བསྒྲོགས་པས་མོས་ང་ལ་བཀའ་དྲིན་ཆེ་ཞེས་ཟེར། མོ་ནི་ཡིད་དུ་འོང་བའི་བུ་མོ་
བསམ་ཤེས་ཤིག་རེད། ཨ་ཙི། ངས་བུ་མོ་ཆུང་ཆུང་ཞིག་གི་ལྷམ་སྒྲོག་བསྒྲོགས་པས་མོས་ཁ་
ཞེ་གཉིས་མེད་ངང་ང་ལ་བཀའ་དྲིན་ཆེ་ཞེས་པ་ནི་ཅི་འདྲའི་དགའ་སྤྲོ་སྐྱེ་འོས་པའི་དོན་
དག་ཅིག་རེད་ཨང་། བྱིས་པ་ཆུང་ཆུང་ཚོ་ནི་དངོས་གནས་དེ་འདྲ་ཞིག་རེད། ངོ་མ་བཤད་
པ་ཡིན། དེ་ནས་ངས་མོར་ཁྱོད་ཀྱིས་ང་དང་མཉམ་དུ་ལྕོག་ལེ་ཚ་པོ་ཞིག་བཏུང་འདོད་དམ
ཞེས་དྲིས་པར་མོས་ང་ལ་བཀའ་དྲིན་ཆེ་ཞུས་ཤིང་། མོ་ནི་རང་གི་གྲོགས་པོ་ཞིག་ལ་འཕྲད་
དུ་འགྲོ་དགོས་ཟེར། དེས་ཀྱང་ང་ལ་དགའ་བ་དཔག་མེད་ཅིག་བྱིན་སོང་།
  ནམ་ཟླ་ཅུང་འཁྱག་ལ་ཁོར་ཡུག་ཀུན་རླན་ཤིག་ཤིག་ཏུ་སྣང་ཞིང་ང་རང་གླིང་ག་
བརྒྱུད་ནས་རང་བྱུང་ལོ་རྒྱུས་བཤམས་སྟོན་ཁང་གི་ཕྱོགས་སུ་སོང་བ་ཡིན། དེ་ནི་བུ་མོ་
ཆུང་ཆུང་དེས་བཤད་པའི་བཤམས་སྟོན་ཁང་དེ་རེད། ཧྥེ་བྷེ་ད་ལྟ་འགྲོ་སའི་སློབ་ཆུང་ནི་
ང་ཆུང་དུས་ཀྱི་སློབ་གྲྭ་དེ་ཡིན་ལ་ངེད་གཉིས་ཀ་ནམ་རྒྱུན་བཤམས་སྟོན་ཁང་འདི་ལ་
འགྲོ་མྱོང་ཡོད་པས་ངས་ཡེ་ནས་ནོར་མི་སྲིད། དེ་དུས་ཨ་ཅག་ཨའེ་གྷ་ལེ་ཊིན་གྷེར་ཟེར་
བའི་དགེ་རྒན་ཞིག་ཡོད་པ་དེས་ནམ་རྒྱུན་རེས་གཟའ་སྤེན་པའི་ཉིན་ངེད་ཚོ་ཁྲིད་ནས་
བཤམས་སྟོན་ཁང་དེར་འགྲོ་ཡི་ཡོད། དེ་ཡང་རེས་འགར་སྲོག་ཆགས་ལ་ལྟ་བཞིན་ཡོད་
ལ་རེས་འགར་ཨིན་ཌི་འན་པའི་གནའ་བོའི་ཅ་དངོས་དག་ལ་ལྟ་ཡི་ཡོད། དོན་དག་དེ་ཚོ་
དྲན་པའི་མོད་ལ་ང་ནི་ཡིད་སེམས་སྤྲོ་དགས་ཁྱབ་འོང་གིན་འདུག ངས་ད་ལྟའང་ད་དུང་
གསལ་ལེར་དྲན་ཡོང་བ་ནི། ཉིན་དེར་ངེད་ཚོས་ཨིན་ཌི་འན་པ་ཚོའི་ཅ་དངོས་ལ་བལྟས་
རྗེས་ཚོམས་ཆེན་དུ་ཡོང་ནས《ཀོ་ལོམ་བྷོ》ཟེར་བའི་གློག་བརྙན་ཞིག་ལ་བལྟས་པ་ཡིན། དེ་
དུས་ཁོ་ཚོས་རྒྱུན་པར་ཀོ་ལོམ་བྷོ་ཡིས་ཨ་མེ་རི་ཀ་གླིང་གསར་དུ་རྙེད་པའི་སྐོར་གྱི་གློག་
བརྙན་སྟོན་གྱིན་ཡོད། དེ་ཡང་གློག་བརྙན་གྱི་མགོ་རུ་ཀོ་ལོམ་བྷོ་ཡིས་ཇི་ལྟར་རྒྱལ་པོ་ཧྥེར་
ཌི་ཎན་ཌ་དང་རྒྱལ་མོ་ཨི་ཟ་བྷེ་ལཱ་གཉིས་ལ་གྲུ་བོ་ཆེ་བཟོ་བྱེད་ཀྱི་དངུལ་བསྐྱིས་པའི་སྐོར་
དང་དེ་ནས་མཉན་པ་རྣམས་ཀྱིས་ཇི་ལྟར་གྲུ་བོ་ཆེ་བཟོས་པའི་སྐོར་ཡིན། དྲང་མོར་བཤད་
ན་སྐབས་དེར་སུ་ཞིག་གིས་བློ་རྩེ་གཅིག་གིས་དེ་ལ་ལྟ་ཡི་ཡོད་དམ། ང་ཚོས་ཨམ་ཕྲག་ཏུ་
བྱི་རིལ་དང་ལྦུ་སྦྲང་མང་པོ་བླུགས་ཡོད་པས་ཁང་བ་ཧྲིལ་བོར་ཀ་རའི་དྲི་ཞིམ་གྱིས་ཡོངས་
སུ་ཁྱབ་ཡོད། ད་ལྟའང་ང་རང་བཤམས་སྟོན་ཁང་འདི་ལ་དགའ་བོ་ཞེ་དྲག་ཡོད། ངས་ད་
ལྟའང་ད་དུང་གསལ་ལེར་དྲན་ཡོང་བ་ནི། དེ་དུས་ཚོགས་ཁང་དུ་འགྲོ་དུས་ཨིན་ཌི་འན་
པའི་ཁང་བ་རིང་བོ་རིང་བོ་ཞིག་བརྒྱུད་དགོས་ཡོད་ལ། དེ་རུ་སྐད་མཐོན་པོས་ཁ་བརྡ་བྱེད་
མི་ཆོག དགེ་རྒན་ནམ་རྒྱུན་ལྟར་མདུན་དུ་འགྲོ་ཡི་ཡོད་ལ། ངེད་ཚོས་གྲལ་བསྟར་རིང་བོ་
གཉིས་བསྒྲིགས་ནས་རྗེས་སུ་འབྲངས་ཏེ་འགྲོ་ཡི་ཡོད། དེ་དུས་ངེད་ཅག་ལ་རང་རང་གི་
འགྲོ་རོགས་རེ་ཡོད་དེ། ངའི་འགྲོ་རོགས་ནི་གྷེརཊ་རུ་ཌེ“ལེ་ཝིན་ཟེར་བའི་བུ་མོ་ཆུང་ཆུང་
ཞིག་ཡིན་ལ་མོས་རྟག་པར་ངའི་ལག་པ་ལ་དམ་པོར་འཇུ་ཡི་ཡོད། ཁང་བའི་མཐིལ་ལ་རྡོ་
གཅལ་བཏིང་ཡོད་པས་གལ་ཏེ་ལག་གི་ཤེལ་གོང་གློ་བུར་ཐང་ལ་ལྷུང་ན་ཐག་ཐག་གི་སྒྲ་
ཆེན་པོ་ཞིག་བར་མེད་དུ་གྲག་ཡོང་། སྐབས་དེར་དགེ་རྒན་གྱིས་ང་ཚོར་སྡོད་ཅེས་ཟེར་ཞིང་
མོ་རང་དངོས་སུ་ཡོང་ནས་དོན་དག་ཅི་ཡིན་ལ་གསལ་བོར་ལྟ། ཡིན་ནའང་ཨ་ཅག་ཨའེ་
གྷ་ལེ་ཊིན་གྷེར་གྱིས་ང་ཚོར་གཤེ་གཤེ་གང་ཡང་གཏོང་མི་སྲིད། མཇུག་མཐར་ང་ཚོ་ཨིན་
ཌི་འན་པས་འཐབ་མོ་འགྱེད་དུས་བེད་སྤྱོད་པའི་གྲུ་རིང་བོ་རིང་བོ་ཞིག་གི་འགྲམ་དུ་སླེབ་
ངེས་ཡིན། ལྟས་ངན། གྲུ་དེའི་རིང་ཚད་ལ་ཁ་ཌེ་ལཱ་ཁུ་རླངས་འཁོར་གསུམ་ཙམ་ཡོད་ལ་གྲུ་
ནང་དུ་ཨིན་ཌི་འན་པ་ཉི་ཤུ་ཤོང་། དེ་ཡང་ལ་ལས་སྐྱ་བ་རྒྱག་པ་དང་ལ་ལའི་གདོང་ལ་ཤིན་
ཏུ་གཟབ་ནན་གྱི་མདངས་ཤིག་མངོན་གྱིན་གྲུ་ནང་ན་ལངས་བསྡད་ཡོད། གང་ལྟར་མི་ཚང་
མའི་གདོང་ལ་རྩི་དམར་པོ་ཞིག་བྱུགས་ཡོད། གཞན་ད་དུང་གྲུ་མཇུག་ཏུ་གདོང་འབག་
གྱོན་པའི་ལྷ་བ་སྨན་པ་འཇིགས་ཡེར་བ་ཞིག་བསྡད་འདུག གལ་ཏེ་ཁྱོད་རང་འགྲོ་ཞོར་ལ་
གྲུ་ཁེམ་སོགས་ལ་ལག་པས་རེག་ཚེ་ཉེན་སྲུང་པ་ཞིག་གིས་དེ་མུར “བྱིས་པ་ཚོ། དངོས་པོ་
གང་ལའང་མ་ཐུག་ཨ” ཞེས་ཟེར་ངེས་ཡིན། ཉེན་སྲུང་བ་དེ་ཚོས་སྐད་ངག་ཤིན་ཏུ་འཇམ་
པོའི་སྒོ་ནས་དེ་ལྟར་གསལ་འདེབས་ཡོང་། ལྟས་ངན་ཉེན་རྟོག་པ་འདི་ཚོ་དང་ཡེ་ནས་
འདྲ་བོ་མེད། དེ་ནས་ཕར་སོང་ན་ཤེལ་གྱི་སྒམ་ཆེན་པོ་ཞིག་ཏུ་ཨིན་ཌི་འན་པས་གཙུབ་
ཤིང་བརྡར་ནས་མེ་ལེན་པ་ཞིག་དང་། དེའི་འཁྲིས་སུ་ཨིན་ཌི་འན་པའི་སྐྱེས་མ་ཞིག་གིས་
ཀམ་པ་ལི་འཐག་གིན་ཡོད། སྐྱེས་མ་དེའི་ཁོག་སྟོད་མར་བསྒུར་ནས་ཡོད་སྟབས་མོའི་བྲང
གཞུང་གི་ནུ་འབུར་མཐོང་ཐུབ་པས་ང་ཚོས་རྟག་པར་དེ་ལ་མིག་མྱུལ་རེ་བྱེད་ཀྱིན་ཡོད། བུ་
མོ་ཚོས་ཀྱང་དེ་ལྟར་བྱ་སྲིད་དེ་མ་གཞི་ནས་མོ་རང་ཚོའང་ལོ་ན་ཤིན་ཏུ་ཆུང་བས་བུ་ཚོའི་
བྲང་ཁ་དང་གཅིག་པ་གཅིག་རྐྱང་ཡིན། དེ་ནས་ཚོགས་ཁང་གི་སྒོར་ཐོན་པ་ན་སྒོ་འགྲམ་
དེར་ཨེ་སི་ཁེས་མོ་པ་ཞིག་ཡོད། ཨེ་སི་ཁེས་མོ་པ་དེས་འཁྱག་རོམ་གྱི་ཁུང་བུ་ཞིག་ལས་
ཉ་འཛིན་གྱིན་ཡོད་ལ་ཁོས་ཉ་གཉིས་བཟུང་ནས་གམ་དུ་བཞག་ཡོད། ཨ་ཙི། བཤམས་
སྟོན་ཁང་དེའི་ནང་དུ་ཤེལ་གྱི་སྒམ་ཆེ་ཆུང་མང་པོ་ཡོད་ལ། ཡང་ཐོག་ན་ད་དུང་ཆུ་འཐུང་
བཞིན་པའི་ཤ་བ་དང་ལྷོ་ཕྱོགས་སུ་འཕུར་གྱིན་པའི་འདབ་ཆགས་སོགས་ཡོད། ཁྱོད་དང་
བར་ཐག་ཆེས་ཉེ་བ་ནི་ལྕགས་སྐུད་ཀྱིས་གནམ་ལ་བཏགས་པའི་འདབ་ཆགས་ཀྱི་གསོབ་
གཟུགས་ཤིག་ཡིན་ཞིང་། ཐག་རིང་གི་ཡོལ་བའི་ངོས་སུ་འདབ་ཆགས་རྣམས་རི་མོའི་རྣམ་
པར་བྲིས་ཡོད། གང་ལྟར་དེ་དག་ཡོད་ཚད་ལྷོ་ཕྱོགས་སུ་འཕུར་གྱིན་པའི་ཚོར་བ་ཞིག་ཁྱོད་
ལ་སྟེར་ངེས། བཤམས་སྟོན་ཁང་དེར་ཁྱད་ཆོས་ཤིག་ཡོད་པ་ནི་དངོས་པོ་ཡོད་ཚད་སྔར་
མལ་ན་འགུལ་མེད་དུ་བཞག་ཡོད་སྟབས། ཁྱོད་རང་ཐེངས་སྟོང་ཕྲག་ཅིག་ལ་སོང་ན་ཡང་།
ཨེ་སི་ཁེས་མོ་པ་དེས་སྔར་བཞིན་ཉ་གཉིས་མ་གཏོགས་ཟིན་མེད་ལ། འདབ་ཆགས་དེ་ཚོ་
སྔར་བཞིན་ལྷོ་ཕྱོགས་སུ་འཕུར་གྱིན་ཡོད། ཤ་བས་སྔར་བཞིན་ཆུ་འཐུང་བཞིན་ཡོད་ལ་ཤ་
བ་དེའི་སུག་བཞི་སྔར་བཞིན་ཕྲ་ཞིང་རིང་ལ་ཡི་གར་འོང་བ་ཞིག་ཡིན་ཞིང་། བྲང་གཞུང་
རྗེན་པར་མཐོང་བའི་ཨིན་ཌི་འན་པའི་སྐྱེས་མ་དེས་སྔར་བཞིན་ཀམ་པ་ལི་ཞིག་འཐག་
གིན་བསྡད་ཡོད། ཡོད་ཚད་ལ་འགྱུར་བ་ཅི་ཡང་མེད་པར་བསྡད་ཡོད་པས། འགྱུར་བཞིན་
པ་ནི་ཁྱོད་རང་ཉིད་ཡིན་པ་རེད། ཁྱོད་རང་གི་སྔར་གྱི་རྣམ་པ་དེ་དེ་ལྟར་འགྱུར་འགྲོ་བ་ཙམ་
རེད། དཔེར་ན་ད་ཐེངས་ཁྱོད་ཀྱིས་ལྭ་རིང་ཞིག་གྱོན་ཡོད་པ་དེ་ཐེངས་སྔོན་མ་དང་མི་འདྲ་
བའམ། ཡང་ན་ཐེངས་སྔོན་མའི་ཁྱོད་ཀྱི་འགྲོ་རོགས་བྱིས་པ་དེར་ཆམ་པ་ཕོག་པས་ཁྱོད་
ཀྱིས་འགྲོ་རོགས་གཞན་ཞིག་ཁྲིད་ཡོང་བ་དང་། ཡང་དཔེར་ན་ད་ཐེངས་ཁྱོད་རང་ཚོ་ཁྲིད་
ཡོང་མཁན་ཨ་ཅག་ཨའེ་གྷ་ལེ་ཊིན་གྷེར་མིན་པར་དགེ་རྒན་གཞན་ཞིག་ཡིན་པ་ལྟ་བུའམ།
ཁྱོད་ཀྱིས་ཁྲུས་ཁང་ལས་ཕ་མ་གཉིས་ཀྱིས་སྐད་ཆེན་པོས་ཁ་འཛིང་བྱེད་པ་ཐོས་པའམ།
ཡང་ན་ཁྱོད་ཀྱིས་སྲང་ལམ་གྱི་ཆུ་འཁྱིལ་ཞིག་ཏུ་འཇའ་ཚོན་ལྟ་བུའི་རི་མོ་ཞིག་མཐོང་
བ་ལྟ་བུ་ཡིན་ཏེ། ངས་ཁྱོད་ལ་ཁྱོད་རང་ནམ་ཡང་ཐེངས་སྔོན་མ་དང་རྦད་དེ་འདྲ་ཡི་མེད་
པའམ་འགྱུར་འགྲོ་ཡི་ཡོད་ཟེར་བ་ཡིན། ངས་ཀྱང་གསལ་བོ་ཞིག་བཤད་མི་ཤེས་མོད་གང་
ལྟར་འགྱུར་འགྲོ་བ་ནི་ང་རང་ཚོ་ཡིན་པ་རེད་ཟེར་བ་ཡིན།
  དེ་ནས་ང་རྩེད་མོ་རྩེ་ས་ཞིག་བརྒྱུད་ནས་འགྲོ་སྐབས་བྱིས་པ་གཉིས་ཀྱིས་ལྡེམ་ཤིང་
གི་རྩེད་མོ་རྩེ་བ་དང་ཕྲད། དེའི་སྣེ་གཅིག་གི་བྱིས་པ་དེ་ཅུང་རྒྱགས་པ་ཞིག་ཡོད་པས་ངས་
བྱིས་པ་གཞན་པ་དེ་ཡོད་སའི་ཤིང་གི་སྣེ་མོ་ནས་མར་མནན་པ་ཡིན། ཡིན་ནའང་ཁོ་གཉིས་
ང་ལ་དེ་འདྲ་དགའ་བོ་མེད་པས་ང་མུ་མཐུད་དུ་མདུན་ཕྱོགས་སུ་སོང་བ་ཡིན།
  དེའི་རྗེས་སུ་དགོད་བྲོ་བའི་དོན་དག་ཅིག་བྱུང་སོང་། བཤམས་སྟོན་ཁང་གི་སྒོ་ཁར་
སླེབས་པ་ན། ང་ལ་གློ་བུར་དུ་ནང་དུ་འཛུལ་འདོད་ཁྱོན་ནས་མེད་པའི་ཚོར་བ་ཞིག་སྐྱེ་
ཡོང་། ཡར་སྔོན་ངས་བློ་གཅིག་སེམས་གཅིག་གིས་བཤམས་སྟོན་ཁང་འདི་གཟས་ནས་
ཡོང་བ་ཡིན་མོད། སྐད་ཅིག་མ་དེར་ང་ལ་དངུལ་ས་ཡ་གཅིག་བྱིན་ཡང་དེའི་ནང་ལ་འགྲོ་
སྙིང་ཡེ་ནས་མ་བྱུང་། གལ་ཏེ་ཧྥེ་བྷེ་བཤམས་སྟོན་ཁང་འདི་རུ་ཡོད་ན་ང་ནང་དུ་འགྲོ་ཡང་
སྲིད་མོད། མོ་འདི་གར་མེད་པ་ཁག་ཐེག་ཡིན་པས་ང་རང་གླ་འཁོར་ཞིག་ལ་བསྡད་དེ་བྷེ་ཨོ་
ཐྲི་མོར་གསོལ་མགྲོན་ཁང་གི་ཕྱོགས་སུ་སོང་བ་ཡིན། ལྟས་ངན། དྲང་མོར་བཤད་ན་ང་རང་
དེ་ལའང་འགྲོ་འདོད་ཆེར་མེད་མོད། སཱ་ལེ“ཧེ་སི་དང་དུས་བཏབ་ཟིན་པས་ད་ནི་མི་འགྲོ་
རང་འགྲོ་ཡིན།

བཅུ་བདུན།

   དེ་གར་སླེབས་དུས་ཅུང་སྔ་བས་ང་རང་བྷེ་ཨོ་ཐྲི་མོར་གསོལ་མགྲོན་ཁང་མདུན་
ཕྱོགས་ཀྱི་ཅོང་མོ་ཆེ་དེའི་འོག་ཏུ་བསྡད་དེ་ཉེ་འགྲམ་གྱི་བུ་མོ་ཚོར་བལྟས་པ་ཡིན། སློབ་གྲྭ་
མང་པོ་ཞིག་ལ་གུང་གསེང་བཏང་ཟིན་པས་ངའི་ཉེ་འཁོར་ན་བུ་མོ་མང་པོས་རང་རང་གིས་
དུས་བཏབ་པའི་སྐྱེས་པ་དེ་ཚོར་སྒུག་འདུག་པ་འདྲ། མོ་རང་ཚོ་རེ་འགས་རྐང་པའི་སྟེང་
རྐང་པ་བཞག་ནས་བསྡད་ཡོད་ལ། རེ་འགའི་རྐང་པ་སྙིང་རྗེ་བོ་དང་རེ་འགར་ཡག་སྣང་སྤུ་
ཙམ་ཡང་མེད། ཡང་བུ་མོ་རེ་འགའ་མཐོང་མ་ཐག་དགའ་མོས་སྐྱེ་འོང་ལ་རེ་འགའ་ནི་ངན་
པ་ལང་ཤོར་ཞིག་ལོས་ཡིན་སྙམ་ཡོང་། བལྟས་ཀྱིན་བལྟས་ཀྱིན་ང་ལ་ཞེ་བློ་མི་བདེ་བའི་
ཚོར་བ་ཞིག་ཀྱང་སྐྱེ་ཡོང་། རྒྱུ་མཚན་ནི་ངས་མོ་རང་ཚོ་མཐོ་འབྲིང་ངམ་ཡང་ན་སློབ་ཆེན་
མཐར་ཕྱིན་རྗེས། ནམ་རྒྱུན་རང་གི་རླངས་འཁོར་ལ་སྣུམ་རྒྱ་མ་འགའ་བླུགས་ན་ལེ་བར་
མང་པོར་འགྲོ་ཐུབ་ཅེས་འུད་ཤོད་བྱེད་པའི་གླེན་པ་གླེན་ལྐུགས་ཤིག་དང་གཉེན་བསྒྲིག་
སྲིད་སྙམ་པས་ཡིན་ལ། ཡང་ན་གྷོལ་སྤོལ་ལམ་འཕེན་འཕང་སྤོ་ལོ་འགྲན་སྡུར་ལས་ཕམ་
ཁ་རག་ན་ཉིན་གང་བོར་སེམས་སྡུག་ནས་སྡོད་པའི་སྐྱེས་པ་ཞིག་གམ། ཡང་དཔེར་ན་ཡིག་
རྡོག་གཅིག་ཀྱང་མི་ཀློག་པའི་གླེན་ལྐུགས་སུ་ཞིག་དང་གཉེན་བསྒྲིག་ངེས་ཡིན་པས་ཡིན།
དོན་དམ་པར་མི་ཕོ་དེ་དག་ལ་གཟབ་གཟབ་བྱ་དགོས་ཡོད་དེ། དེ་ཡང་ང་རང་ཨེལ་ཀ་ཊོན་
སྒང་སློབ་འབྲིང་དུ་སྡོད་དུས་མིང་ལ་ཧ་རི་སི“མེག་ལིམ་ཟེར་བའི་སློབ་གྲོགས་ཤིག་དང་
མལ་ཁང་གཅིག་ཏུ་ཟླ་གཉིས་ཙམ་ལ་མཉམ་དུ་བསྡད་པ་ཡིན། སྤྱིར་ན་ཁོ་སྤྱང་གྲུང་ལྡན་
པ་ཞིག་ཡིན་མོད་ཀྱང་། ཁོ་དང་མཉམ་དུ་བསྡད་ན་དངོས་གནས་དཀའ་ལས་ཁག་པོ་འདུག
ཁོའི་སྐད་གདངས་མ་གཞི་ནས་ཤིན་ཏུ་སྦོམ་པོ་ཞིག་ཡིན་ཁར། རྟག་པར་འུད་ཤོབ་ཁོ་ན་
བྱས་ནས་ཁ་མི་བཙུམས། དེ་ལས་ཀྱང་བཟོད་དཀའ་བ་ཞིག་ནི་ཁོས་རྟག་པར་ཁྱོད་ལ་ཉན་
འདོད་ཡེ་ནས་མེད་པའི་ཁ་བརྡ་རྐྱང་རྐྱང་བྱེད་པ་དེ་ཡིན། དེ་ལྟ་ནའང་ཁོ་སི་གླུ་ལེན་པར་
དངོས་གནས་འཇོན་པོ་ཡོད། ངས་ངོ་མ་སི་གླུ་ཡག་པོ་ལེན་མཁན་ཁོ་འདྲ་ཞིག་མཐོང་མྱོང་
མེད། ལྟས་ངན་དེས་རྩིག་སྒམ་དུ་དངོས་པོ་ཡར་འཇོག་མར་ལེན་བྱེད་དུས་རྒྱུན་པར་སི་
གླུ་ལེན་གྱིན་ཡོད། ལྟས་ངན་དེས་རྟག་པར་རྩིག་སྒམ་ནང་དངོས་པོ་ཡར་འཇོག་མར་ལེན་
བྱེད་པར་ཤིན་ཏུ་དགའ་མོས་བྱེད། ལྟས་ངན་དེས་ད་དུང་གནའ་རབས་ཀྱི་རོལ་མོ་སྐོར་
ཞིག་ཀྱང་སི་གླུ་ཡི་ལམ་ནས་ལེན་ཤེས་ཀྱི་ཡོད། དངོས་གནས་སྙན་པོ་ཡོད་ཡ། ཁོས《ལྕགས་
ཀྱི་རྒྱ་ཕུབས་བྷོ་རོ་ཟི》ལྟ་བུའི་རྗེ་སིའི་རོལ་མོའི་གདངས་ཤིན་ཏུ་ལྕི་བའི་གླུ་དབྱངས་དག་
བླངས་ན་ཡང་ངལ་བ་སྤུ་ཙམ་ཡང་མེད། ཡིན་ནའང་ངས་ཁོ་ལ་ཁྱོད་ཀྱི་སི་གླུ་དངོས་གནས་
སྙན་པོ་འདུག་ཅེས་ཐེངས་གཅིག་ལའང་བཤད་མ་མྱོང་། སྤྱིར་ན་ཁོའི་འུད་ཤོབ་དེས་ང་
རང་ཨེན་ཙམ་མིན་ན་སྨྱོ་རུ་བཅུག་ན་ཡང་། ཁོའི་སི་གླུ་དེ་ལ་ཉན་ཆེད་ཟླ་གཉིས་ཀྱི་རིང་
ཁོ་དང་མལ་ཁང་གཅིག་ཏུ་བཙན་གྱིས་བསྡད་པ་ཡིན། དེའི་སྟབས་ཀྱིས་ངས་བུ་མོ་རྣམས་
གླེན་ལྐུགས་འདི་དག་དང་གཉེན་བསྒྲིག་པའི་སྐོར་ལ་སེམས་ཁྲལ་མང་པོ་ཡང་བྱ་དགོས་མི་
འདུག་སྟེ། ཁོ་ཚོས་ཁྱོད་ལ་སུན་པོ་བཟོ་བ་མ་གཏོགས་གནོད་པའི་ལས་གང་ཡང་མི་བྱེད།
གང་ལྟར་མི་མང་པོས་ཁོ་ཚོར་སི་གླུ་སྙན་པོ་ལེན་པ་ལྟ་བུའི་ཡོན་ཏན་ཅི་རིགས་ཤིག་ཡོད་
པའང་རྦད་དེ་ཤེས་ཀྱིན་མེད་པ་འདྲ། ལྟས་ངན་སུ་ཞིག་གིས་ཤེས་སམ། གང་ལྟར་ངས་ནི་ངོ་
མ་མང་པོ་ཤེས་ཀྱི་མེད།
ཡུན་རིང་པོར་བསྒུགས་མཐར། ལྟས་ངན་མ་སཱ་ལེ་ཧེ་སི་གཞི་ནས་ཐེམ་སྐས་ལ་
འཛེག་གིན་ཡར་ཡོང་བས་ང་རང་མོ་བསུ་རུ་སོང་བ་ཡིན། མོ་དངོས་གནས་མཛེས་མ་ཞིག་
འདུག ངོ་མ་ཡིན། མོས་ལྭ་རིང་ནག་པོ་ཞིག་གྱོན་ཞིང་མགོ་རུ་བྷ་རེ་ཊ་ནག་པོ་ཞིག་གྱོན
འདུག སྤྱིར་ན་མོས་ནམ་རྒྱུན་ཞྭ་མོ་གྱོན་གྱི་མེད་མོད། དེ་རིང་གྱོན་པའི་ཞྭ་མོ་དེའང་ཤིན་
ཏུ་ཡག་པོ་ཞིག་རེད། དགོད་བྲོ་བ་ཞིག་ལ་ངས་མོ་མཐོང་བའི་སྐད་ཅིག་མ་དེར། ང་ལ་གློ་
བུར་མོ་དང་གཉེན་བསྒྲིག་འདོད་ཀྱི་ཚོར་བ་ཞིག་དབང་མེད་དུ་སྐྱེ་ཡོང་། ང་ངོ་མ་སྨྱོས་
ཟིན་པ་འདྲ། སྤྱིར་ན་ང་རང་མོ་ལ་དགའ་བོ་དེ་འདྲ་མེད། ཡིན་ནའང་སྐད་ཅིག་མ་དེར་
དངོས་གནས་མོ་ལ་དུང་བའི་ཚོར་བ་ཞིག་ཀྱང་དབང་མེད་དུ་སྐྱེས་པར་མ་ཟད། མོ་དང་
གཉེན་བསྒྲིག་འདོད་ཀྱི་འདུན་པ་དྲག་པོ་ཞིག་སྐྱེས། ལྷ་ཆེན་པོ་དཔང་དུ་བཙུགས་པ་ཡིན།
ང་ངོ་མ་སྨྱོས་ཟིན་པ་འདྲ། དེ་ནི་རང་གིས་ཀྱང་ཁས་ལེན། ང་ངོ་མ་སྨྱོས་འདུག
  “ཧོལ་ཌེན།” མོས་ང་ལ “ཁྱོད་རང་མཐོང་བས་དངོས་གནས་དགའ་བོ་བྱུང་།
ངེད་གཉིས་ཀ་ཡུན་རིང་ལ་མ་ཐུག” ནམ་རྒྱུན་ཡང་མོའི་སྐད་མགོ་འདི་ལྟར་ཤིན་ཏུ་མཐོ་
བས་ང་ལ་སྡོད་བཟོད་བདེ་བོ་ཞིག་མི་སྟེར་ན་ཡང་། གཞན་པ་ཚོས་དེ་ལ་དོ་སྣང་བྱ་མི་སྲིད་
ན་ཡང་ཐང་། མོ་རང་ངོ་མ་མཛེས་མ་ཞིག་ཡོད། ཡིན་ནའང་མོའི་བཟོ་ལྟ་དེས་ང་ལ་རྟག་
པར་སུན་སྣང་སྟེར་གྱིན་ཡོད།
  “ཁྱོད་རང་མཐོང་བས་ང་ཡང་ཤིན་ཏུ་དགའ་བྱུང་།” ངས་དེ་ལྟར་བཤད། དེ་ནི་དྲང་
གཏམ་ཡང་ཡིན “ཁྱོད་རང་བདེ་མོ་སྐྱིད་པོ་ཡིན་ནམ།”
  “ཧ་ཅང་སྐྱིད་པོ་ཡིན། ང་འགོར་སོང་ངམ།"
  ངས་མོར་འགོར་མ་སོང་ཞེས་བཤད་མོད་དྲང་མོར་བཤད་ན་མོས་སྐར་མ་བཅུ་ཙམ་
འགོར་འགྱངས་བྱས་སོང་། ལྟས་ངན། དེ་ཙམ་ལ་ངས་ཁ་ཡ་བྱེད་ཀྱིན་མེད། ཡིན་ནའང
《རེས་གཟའ་སྤེན་པའི་གསར་ཤོག》ཅེས་པའི་སྟེང་དུ་ཁ་མཚར་རི་མོ་ཐེབས་ཆག་རེ་ཡོད་
དེ། རི་མོ་དེ་དག་མང་ཆེ་བ་ནི། སྐྱེས་པ་ཞིག་གིས་བུད་མེད་ཅིག་ལ་བསྒུགས་བསྒུགས་
མཐར་ཁོང་ཁྲོ་ལངས་པའི་རྣམ་པ་འདྲ་བྲིས་ཡོད། དྲང་མོར་བཤད་ན་སྒུག་བཞིན་པའི་བུ་
མོ་དེ་ནི་མཛེས་མ་ཞིག་ཡོད་ན། སྐྱེས་པ་སུ་ཞིག་ཁོང་ཁྲོ་ལང་སྲིད་དམ། སུ་ཡང་ཁོང་ཁྲོ་
ལང་མི་སྲིད་པ་རེད། “རབ་ཡིན་ན་ང་ཚོ་མགྱོགས་པོར་འགྲོ” ངས་མོར “ཟློས་གར་ཆུ་
ཚོད་གཉིས་དང་སྐར་མ་བཞི་བཅུའི་སྟེང་དུ་མགོ་རྩོམ་གྱིན་ཡོད་པས"” ཞེས་བཤད།
  “ཟློས་གར་ཅི་ཞིག་ཡིན་ནམ།”
  “ངས་ཀྱང་གསལ་བོ་ཞིག་མི་ཤེས་མོད་ལུན་ཌ་བཟའ་ཟླ་གཉིས་ཀས་འཁྲབ་སྟོན་
བྱས་པ་ཞིག་རེད།”
  “ལུན་ཌ་བ་བཟའ་ཟླ་གཉིས་ཀ་ཡིན་ནམ། ད་ངོ་མ་འགྲིག་འདུག”
ངས་ཁྱོད་ལ་བཤད་པ་མིན་ནམ། ལུན་ཌ་བཟའ་ཟླ་གཉིས་ཀའི་འཁྲབ་སྟོན་ལ་མོ་
དགའ་བོ་ཞེ་དྲག་ཡོད།
   གླ་འཁོར་ལ་བསྡད་དེ་ཟློས་གར་ཁང་དུ་འགྲོ་བའི་ལམ་བར་དུ་ངེད་གཉིས་ཀས་གང་
བྱུང་མང་བྱུང་བྱས་པ་ཡིན། དང་ཐོག་མོས་མཆུ་སྐག་བྱུགས་ཡོད་པས་ང་ལ་ཅང་བྱེད་དུ་མ་
བཅུག་ན་ཡང་། མཇུག་མཐར་ངས་ཨུ་ཚུགས་མཐར་སྐྱེལ་བྱས་པས་མོས་ཀྱང་ངའི་འདོད་
ཐོག་ལ་བཞག་སོང་། ལྟས་ངན། ཏག་ཏག་སྐབས་དེར་ཁ་ལོ་བས་སྒོག་ཟ་གློ་བུར་མནན་པས་
སཱ་ལེ“ཧེ་སི་ཨེན་ཙམ་མིན་ན་རྐུབ་སྟེགས་ལས་ལྷུང་སོང་། ང་ངོ་མ་སྨྱོས་འདུག ངེད་གཉིས་
ཀས་དུས་ཡུན་རིང་བོར་འཐམ་འཁྱུད་བྱས་རྗེས་ངས་མོར “ང་ཁྱོད་ལ་དགའ” ཞེས་བཤད་
པ་ཡིན། སྤྱིར་ན་དེ་ནི་རྫུན་གཏམ་ཞིག་ཡིན་མོད་ཀྱང་ཏག་ཏག་སྐབས་དེར་ངས་ངོ་མ་དེ་
ལྟར་བསམ། དེ་ནས་མོས་ང་ལ “ད་ནི་སྐྲ་ལོ་ཐུང་ངུ་འཇོག་པའི་དར་སོ་ཡལ་སོང་བས། ངའི་
ཁར་ཉོན་ལ་སྐྲ་རིང་བོ་ཞོག ཁྱོད་ཀྱི་སྐྲ་ལོ་རིང་བོ་བཞག་ན་ཡག་ཁོ་ཐག་ཡིན” ཟེར།
   རྫུན་གཏམ་ཁོ་ན།
   ཉིན་དེའི་ཟློས་གར་ནི་རྒན་རྒོན་གཉིས་ཀྱི་འཚོ་བ་དང་འབྲེལ་བའི་གཏམ་རྒྱུད་ཅིག་
རེད། སྔར་གྱི་ཟློས་གར་དག་དང་བསྡུར་ན་མི་ཆོག་རྒྱུ་མེད་པ་འདྲ། འཁྲབ་སྟོན་གྱི་མགོ་
རྩོམ་དུས་ཁོ་གཉིས་ལོ་ན་ཤིན་ཏུ་ཆུང་། དེ་དུས་བུ་མོའི་ཕ་མ་གཉིས་ཀ་མོའི་གཉེན་ཡར་
འཐད་པ་མེད་ཀྱང་མོས་ཨུ་ཚུགས་མཐར་སྐྱེལ་བྱས་ཏེ་སྐྱེས་པ་དེ་དང་གཉེན་བསྒྲིགས། དེ་
ནས་ཁོ་གཉིས་ཀ་ལོ་རེ་རེ་བཞིན་རིམ་གྱིས་ན་སོ་ཇེ་ཆེར་ཕྱིན། དེའི་རྗེས་སུ་སྐྱེས་པ་དེ་
དམག་ལ་ཞུགས། སྐྱེས་མ་དེ་ལ་མིང་པོ་ཆང་རྐྱལ་ཞིག་ཡོད། དྲང་མོར་བཤད་ན་ང་རང་
ཁོ་ཚང་གི་འཚོ་བའི་ཉག་ཉོག་འདི་ལ་དགའ་བ་ཆེར་མེད་མོད། རྒས་འཁོགས་བཟའ་ཚོ་
གཉིས་ཀྱི་ཁ་བརྡ་ལ་མོས་པ་ཅུང་ཙམ་སྐྱེ་ཡོང་། དེ་མ་གཏོགས་དགའ་མོས་གང་ཡང་
བྱུང་། དེ་ཡང་ཟློས་གར་འདིའི་མགོ་ནས་མཇུག་བར་དུ་ཁོ་གཉིས་ཀས་ཇའམ་ཡང་ན་
བཏུང་བ་གཞན་གང་རུང་ཞིག་འཐུང་གྱིན་བསྡད་ཡོད་ལ། རྒྱུན་པར་ཁོ་ཚང་གི་གཉེར་བ་
དེས་ཁོ་གཉིས་ལ་ཇ་འདྲེན་ཁོ་ན་བྱེད་ཀྱིན་གདའ། གཞན་ད་དུང་གར་མཁན་ཚོ་སྟེགས་
བུ་ལས་ཡར་འཛེག་མར་འབབ་དང་དགྱེ་སྒུར་ལངས་གསུམ་མང་བས་ཁྱོད་ལ་མགོ་ཡུ་འདྲ་
ཞིག་འཁོར་དུ་འཇུག་ངེས། དེ་ལས་ཨལ་ཧྥུ་རེ་ཌ“ལུན་ཌ་དང་ལིན‘ཧྥོན་ཊ་ནེ་བཟའ་ཟླ་
གཉིས་ཀྱི་འཁྲབ་རྩལ་མི་ཆོག་རྒྱུ་མེད་པ་འདྲ། གང་ལྟར་ཁོ་གཉིས་ཀར་གཞན་དང་མི་འདྲ་
བའི་ཐུན་མིན་གྱི་ཁྱད་ཆོས་ཤིག་འདུག རྒྱུན་ལྡན་གྱི་འཚོ་བའི་ཁྲོད་ཀྱི་ཁ་བརྡ་ནི་བསམ་
བཞིན་མ་ཡིན་པར་ཕན་ཚུར་སྣོལ་མར་འདྲེས་པ་ཞིག་ཡིན་མོད། ཁོ་ཚོའི་འཁྲབ་ཚིག་དེ་
བསམ་བཞིན་སྣོལ་མར་བསྲེས་པ་ལྟ་བུའི་ཚོར་བ་ཞིག་རྟག་པར་བྱིན་ཡོང་གིན་ཡོད་པས།
མདོར་གཏུགས་ན་ཁོ་ཚོའི་འཁྲབ་སྟོན་དེ་ལའང་གྷ་རིན་ཝི་ཆ་གྲོང་སྡེ་ཡི་བགྲེས་པོ་ཨེ་རི་
ནེ་དང་འདྲ་བོ་ཞིག་ཏུ་སྣང་ཡང་། ཁོང་བཟའ་ཟླ་གཉིས་ཀྱི་འཁྲབ་རྩལ་དེ་དངོས་གནས་མི་
ཆོག་རྒྱུ་མེད།
  འཁྲབ་ཚན་དང་པོ་མཇུག་རྫོགས་རྗེས་ངེད་ཚོ་གླེན་ལྐུགས་སྐོར་ཞིག་དང་མཉམ་དུ་
ཕྱི་རོལ་ལ་ཐ་མག་འཐེན་དུ་སོང་བ་ཡིན་ལ། ཁྱོད་ཀྱིས་ནམ་ཡང་འདི་ལྟ་བུའི་གླེན་པ་ཁྱུ་
གཅིག་མཉམ་དུ་འདུས་ནས་ཐ་མག་འཐེན་པའི་སྣང་ཚུལ་གཞན་ཞིག་མཐོང་མི་ཐུབ། མི་
རེ་རེས་ཐ་མག་རྔམ་འཐེན་བྱེད་ཞོར་ཟློས་གར་སྐོར་གྱི་དྲན་ཚུལ་སྣ་ཚོགས་རྗོད་ཀྱིན་ཡོད་
ལ། དེ་ལྟར་འུད་བརྗོད་བྱས་ན་ཕ་རོལ་པོའི་སྣང་ངོར་ཁོ་མི་སྤྱང་གྲུང་ལྡན་པ་ཞིག་ལོས་
ཡིན་སྙམ་པའི་ཚོར་བ་ཞིག་སྟེར་བ་ཡིན། གཞན་ད་དུང་གློག་བརྙན་འཁྲབ་སྟོན་པ་གླ་ནེ་
གླེན་ནེ་ཞིག་གིས་ང་ཚོའི་འགྲམ་ན་ཐ་མག་འཐེན་གྱིན་འདུག ངས་མི་དེའི་མིང་ལ་ཅི་
ཟེར་བ་ཤེས་ཀྱིན་མེད་ན་ཡང་། ཁོས་ནམ་རྒྱུན་དམག་འཁྲུག་གློག་བརྙན་ནང་དུ་སྔོན་ལ་
རི་རྩེར་རྒོལ་ཞིང་མཐའ་མར་གཡུལ་འབྲོས་བྱེད་པའི་སྡར་མ་ཞིག་འཁྲབ་ཀྱིན་ཡོད། ཁོ་
བུད་མེད་མཛེས་མ་གསེར་མདོག་གི་སྐྲ་ལོ་ཅན་ཞིག་དང་མཉམ་དུ་ཡོད་ལ། ཁོ་གཉིས་ཀས་
ཁེངས་པ་སྐྱུང་བའི་བཟོ་ལྟ་ཚད་ལས་འདས་པ་ཞིག་སྟོན་གྱིན་ཡོད་པ་དེས་ཁྱོད་ལ་བཟོད་
པར་དཀའ་བའི་ཚོར་བ་ཞིག་སྐྱེ་རུ་འཇུག་ངེས་ཡིན། སཱ་ལེ“ཧེ་སི་ཡིས་ལུན་ཌ་བཟའ་ཟླ་
གཉིས་ཀའི་འཁྲབ་རྩལ་ལ་དགའ་མགུ་ཡི་རང་བྱེད་པ་མ་གཏོགས་གཞན་གང་ཡང་ལབ་
མ་སོང་། མོས་མི་ཚོགས་ཀྱི་དབུས་ནས་སྐེ་བསྲིངས་ཏེ་ཕར་ཚུར་ལ་ལྟ་ཞོར་ཤིན་ཏུ་སྙིང་རྗེ་
བོ་ཡོད་པའི་བཟོ་ཞིག་སྟོན་གྱིན་གདའ། སྐབས་ཤིག་ལ་མོས་གློ་བུར་མི་ཚོགས་དབུས་ནས་
གླེན་ལྐུགས་ཤིག་མཐོང་སོང་། ལུས་ལ་ནུབ་ལྭ་སྐྱ་བོ་གོང་དཀྲིས་ལིང་ཙེའི་རི་མོ་ཅན་ཞིག་
དཀྲིས་པ། ཕར་བལྟས་ཚོད་དུ་མིང་གྲགས་ཆེ་བའི་སློབ་ཆེན་གང་རུང་ཞིག་ནས་ལོས་ཡིན་
སྙམ་པ་ཞིག་མཐོང་སོང་། དེ་དུས་ཁོ་རྩིག་འགྲམ་ལ་འཁོར་ནས་ཤིན་ཏུ་བློ་མི་བདེ་བའི་ངང་
ལ་ཐ་མག་ཅིག་འཐེན་གྱིན་འདུག ལྟས་ངན་མ་སཱ་ལེ“ཧེ་སི་ཡིས་ང་ལ “ངས་སློབ་ཆེན་
སློབ་མ་ཕ་གི་ངོ་ཤེས” ཟེར། མོ་ས་ཆ་གང་ལ་སོང་ཡང་ངོ་ཤེས་ཤིན་ཏུ་མང་པོ་ཡོད། མོས་
དེ་ལྟར་སྐད་ཆ་གཅིག་ཐེངས་མང་པོར་བཤད་པས། “ཁྱོད་ཀྱིས་ཁོ་ངོ་ཤེས་ན་ཅིའི་ཕྱིར་
ཕར་སོང་ནས་འོ་ཞིག་མི་བྱེད་པ་ཡིན། དེ་ལྟར་བྱས་ན་ཁོ་དགའ་ངེས་ཡིན།” ངས་དེ་ལྟར་
བཤད་པས་མོ་ཁོང་ཁྲོ་ལངས་བྱུང་། དེའི་རྗེས་སུ། ལྟས་ངན་དེས་མོ་མཐོང་ནས་ཚུར་ཡོང་།
ཁོ་གཉིས་ཀས་ཕན་ཚུན་ལ་འཚམས་འདྲི་བྱེད་པའི་ངང་ཚུལ་དེ་ནི་ལོ་ངོ་ཉི་ཤུ་ལ་འཕྲད་
མ་མྱོང་བའི་གྲོགས་པོ་རྙིང་བ་གཉིས་དང་དབྱེར་མ་མཆིས། ཕར་བལྟས་ཚོད་ལ་ཁོ་གཉིས
ཆུང་ངུའི་དུས་སུ་ཁྲུས་གཞོང་གཅིག་ཏུ་ཁྲུས་བྱས་ཏེ་ནར་སོན་པ་ལོས་ཡིན་སྙམ་པའི་སྣང་
བ་ཞིག་སྟེར། ཁོ་གཉིས་ཀས་མདོ་མེད་པའི་སྐད་ཆ་མང་པོ་ཞིག་ཕན་ཚུན་ལ་བཤད་པའི་
རྗེས་སུ། སཱ་ལེ“ཧེ་སི་ཡིས་གཞི་ནས་ངེད་གཉིས་ཕན་ཚུན་ལ་མཚམས་སྦྱོར་བྱས། ཁོའི་མིང་
ལ་ལྗོར་ལྗེ་ཟེར་ལ་རུས་ཅི་ཞིག་ཡིན་པ་ངས་དངོས་གནས་དྲན་གྱིན་མི་འདུག ཁོ་ཨན་ཌོ་
ཝེར་སློབ་ཆེན་གྱི་སློབ་མ་ཡིན་ཟེར། སཱ་ལེ“ཧེ་སི་ཡིས་ཁོར་ཟློས་གར་འདི་ག་འདྲ་རེད་ཅེས་
དྲིས་པ་ན། ལྟས་ངན་དེས་མ་ཡིན་ཡིན་མདོག་ངང་ཕྱིར་གོམ་གང་ནུར་བས་བུད་མེད་ཅིག་
གི་རྐང་པའི་སྟེང་ལ་བརྫིས། ལྟས་ངན་དེས་གཞན་ལ་སྐད་ཆ་བཤད་དུས་ཁོར་ཡུག་ཆེ་རུ་
བསྐྱེད་དགོས་པའི་བཟོ་འདྲ་ཞིག་བསྟན་ཏེ། ལུན་ཌ་བཟའ་ཟླ་གཉིས་ཀ་ནི་ངོ་མ་ལྷའི་ཕོ་
ཉ་ཞིག་དང་ཁྱད་མེད་ཟེར། ལྟས་ངན་དེས་ལྷའི་ཕོ་ཉ་རེད་ཟེར། ངོ་མ་དགོད་བྲོ་བ་ལ་ཨང་།
དེའི་རྗེས་སུ་སཱ་ལེ་ཧེ་སི་དང་ལྟས་ངན་དེ་གཉིས་ཀས་ངོ་ཤེས་པའི་མི་མང་པོ་ཞིག་གི་སྐོར་
ཁ་བརྡ་བྱས། ངས་ད་བར་དུ་ཁོ་ལྟ་བུའི་མི་ཚུལ་འཆོས་ཤིག་ཁྱོན་ནས་མཐོང་མ་མྱོང་། ཕྱིར་
ཟློས་གར་ཁང་དུ་འཛུལ་དུས་ང་རང་ཁོ་གཉིས་ཀྱི་སྐད་ཆ་དེ་དག་གིས་སྨྱོ་ལ་ཁད་ཅིག་
བཟོས་སོང་། ཟློས་གར་འཁྲབ་ཚན་གཉིས་པ་ཚར་རྗེས་ཁོ་གཉིས་ཀས་མདོ་མེད་པའི་ཁ་
བརྡ་དེའི་མུ་མཐུད་པས་ང་རང་དངོས་གནས་སྡོད་མི་ཚུགས་པ་ཞིག་ཏུ་གྱུར། ད་དུང་དེ་
ལས་ཀྱང་བཟོད་མི་ཐུབ་པ་ནི། ལྟས་ངན་དེས་ཅི་ཞིག་ཡིན་མདོག་གི་ངང་ལ་སྐད་ཆའི་
བར་ཇེ་རིང་དུ་བཏང་སྟེ། སློབ་གྲྭ་གྲགས་ཆེན་དེ་ཚོའི་སློབ་མའི་སྐད་གདངས་འདྲ་ཞིག་
ཕྱུང་ཡོང་བ་དེས་ང་ལ་སྐྱུག་མེར་བསླངས་སོང༌། ཟློས་གར་ལ་བལྟས་རྗེས་ལྟས་ངན་དེ་ངེད་
གཉིས་དང་འགྲོགས་ནས་སྲང་ལམ་གཉིས་ཙམ་ལ་ཡོང་། ངའི་སེམས་ལ་ཁོ་ངེད་གཉིས་
དང་ལྷན་དུ་གླ་འཁོར་གཅིག་ཏུ་བསྡད་མི་འགྲོ་འམ་སྙམ་ཡང་། མཇུག་མཐར་ཁོས་གྲོགས་
པོ་འགའ་དང་མཉམ་དུ་འཇའ་ཆང་འཐུང་དུ་འགྲོ་དགོས་ཞེས་བུད་སོང་། ངས་དངོས་སུ་
མ་མཐོང་ཡང་རང་བཞིན་གྱིས་ཤེས་པ་ཞིག་ནི། ལྟས་ངན་དེ་རང་ཉིད་དང་འདྲ་བའི་སྐྱེ་བོ་
ཚུལ་འཆོས་འབའ་ཞིག་དང་མཉམ་དུ་ཆང་ཁང་གང་རུང་དུ་སོང་སྟེ། མ་ཡིན་ཡིན་མདོག་
ངང་ཟློས་གར་དང་དཔེ་ཆའམ་ཡང་ན་བུད་མེད་གང་རུང་གི་སྐོར་ལབ་པར་བྱ་ངེས་པ་དེ་
ཡིན། ཨེ། སྐྱེ་བོ་དེ་ཚོས་རྟག་པར་ང་ལ་སྐྱུག་མེར་བསླང་ཡོང་།
  མ་ཡིན་ཡིན་མདོག་བྱེད་པའི་ཨན་ཌོ་ཝེར་སློབ་ཆེན་གྱི་སློབ་མ་དེ་དང་དུས་ཚོད་
བཅུ་ཙམ་ལ་ཉོག་བཤད་ཁོ་ན་བྱས་བྱས་མཐར། ངེད་གཉིས་ཀ་མཉམ་དུ་གླ་འཁོར་ཞིག་ལ་
སྡོད་དུས། ང་ངོ་མ་སཱ་ལེ-ཧེ་སི་ཡི་སྟེང་ལ་ཚིག་པ་ཟོས། སྐབས་དེར་ངས་མོ་ཕྱིར་ཁྱིམ་དུ་
སྐྱེལ་རྒྱུར་སེམས་ཐག་བཅད་ཡོད། ཡིན་ནའང་མོས “ང་ལ་བསམ་ཚུལ་མཆོག་ཏུ་གྱུར་
པ་ཞིག་ཡོད” ཟེར། མོར་ནམ་རྒྱུན་བསམ་ཚུལ་མཆོག་ཏུ་གྱུར་པ་མང་པོ་ཡོད། “ཡིན་
ནའང་།” མོས་འདང་ཞིག་བརྒྱབ་རྗེས “ཁྱོད་རང་ག་དུས་ཕྱིར་ནང་ལ་ལོག་གི་ཡིན། ངས་
ཁྱོད་རང་ཁྱིམ་དུ་ལོག་པར་བྲེལ་བ་ཆེའམ་ཟེར་བ་ཡིན། ཁྱོད་རང་དུས་ཚོད་ལྟར་ཁྱིམ་ལ་
ལོག་དགོས་སམ” ཞེས་དྲིས།
  “ང་ཟེར་བ་ཡིན་ནམ། མི་དགོས། ང་ད་དུང་ཕྱིར་འགྲོ་མི་དགོས།” ཨ་ཙི། ངས་ངོ་མ་
ད་ལྟའི་བར་དུ་འདི་ལྟ་བུའི་སྐད་ཆ་དྲང་མོ་ཞིག་བཤད་མྱོང་མེད་པ་འདྲ། “ཡ། ཅི་རེད།”
  “ངེད་གཉིས་འཁྱག་ཤུད་གློད་དུ་འགྲོ་ཟེར་བ་ཡིན།”
ལྟས་ངན། མོར་ཡོད་པ་ནི་འདི་དང་འདི་ལྟ་བུའི་དྲན་ཚུལ་བསམ་ཚུལ་རྐྱང་རྐྱང་རེད།
  “སྐུད་མེད་རྒྱང་སྒྲོག་ཁང་ལ་འཁྱག་ཤུད་གློད་དུ། ད་ལྟ་ཨེ།”
  “ཆུ་ཚོད་གཅིག་ཙམ་ལ་འཁྱག་ཤུད་གློད་ཟེར་བ་ཡིན། གལ་ཏེ་ཁྱོད་རང་འགྲོ་འདོད་
མེད་ན—”
  “ངས་འགྲོ་འདོད་མེད་ཟེར་བ་མིན།” ངས་མོར “གལ་ཏེ་ཁྱོད་རང་འགྲོ་འདོད་ཡོད་
ན། ང་ལ་བསམ་འཆར་གང་ཡང་མེད།”
  “ངོ་མ་ཡིན་ནམ། གལ་ཏེ་འགྲོ་འདོད་མེད་ན་དེ་ལྟར་མ་བཤད་ཨ། ང་རང་སོང་མ་
སོང་ལ་ཁྱད་མེད།”
 ལྟས་ངན་མ། ཁྱོད་ལ་ཁྱད་མེད་ཅེ་ན་སུ་ཡི་རྣ་བར་འགྲོ།
  “ངས་འཁྱག་ཤུད་ཀྱི་ཤམ་ཐུང་ཞིག་གཡར་ཆོག” སཱ་ལེ“ཧེ་སི་ཡིས་ང་ལ “ལྗི་ནེ་ཊེ་ཀུལ་
ཚི་ཡིས་གཟའ་འཁོར་སྔོན་མར་གྱོན་པའི་ཤམ་ཐུང་དེ་འདྲ།”
དྲང་མོར་བཤད་ན་མོ་འཁྱག་ཤུད་གློད་པར་འགྲོ་བའི་རྒྱུ་རྐྱེན་ངོ་མ་འདི་ཡིན་པ་འདྲ།
མ་གཞི་མོས་རྐུབ་ཏོ་ཁེབས་ཙམ་གྱི་ཤམ་ཐུང་དེ་འདྲ་གྱོན་འདོད་པ་མིན་ནམ།
  དེ་ནས་ངེད་གཉིས་ཀ་མཉམ་དུ་འཁྱག་ཤུད་གློད་ས་དེར་སོང་ནས་ཤུད་ལྷམ་གཉིས་
དང་སཱ་ལེ“ཧེ་སི་ལ་ཤམ་ཐུང་སྔོན་པོ་ཞིག་ཀྱང་གླས་པ་ཡིན། ལྟས་ངན། མོས་ཤམ་ཐུང་དེ་
གྱོན་རྗེས་དངོས་གནས་ཡག་པོ་ཞེ་དྲག་འདུག མོས་བསམ་བཞིན་ངའི་སྔུན་བླངས་ནས་
འཁྱག་ཤུད་གློད་པར་ཕྱིན། སྐབས་དེར་ཤམ་ཐུང་གྱོན་ཡོད་པའི་མོའི་རྐུབ་ཆུང་ཆུང་དེ་ཡང་
དངོས་གནས་ཡག་པོ་ཞིག་འདུག དེ་ངས་ཁས་ལེན།
  ཡིན་ནའང་དགོད་བྲོ་བ་ཞིག་ལ། ངེད་གཉིས་ཀ་ནི་འཁྱག་ཤུད་ར་བ་དེར་ཤུད་རྩལ་
ཆེས་མི་བཟང་བ་དེ་གཉིས་རེད། དེ་རུ་ཤུད་རྩལ་ལེགས་པོ་ཡོད་པའི་མི་ཤིན་ཏུ་མང་པོ་
འདུག ལྟས་ངན་མ་སཱ་ལེ“ཧེ་སི་ཡིས་རྐང་པ་ཕར་ཡོ་ཚུར་ཡོ་བྱེད་ཀྱིན་ཡོད་པས་རྐང་
པའང་ན་ཡི་ལོས་ཡོད་སྙམ་ཡོང་། ངའི་རྐང་པར་སྔ་ས་ནས་བཟོད་གླགས་མེད་པའི་ན་ཟུག་
ཅིག་སྐྱེ་ཡི་འདུག ར་བའི་མཐའ་འཁོར་ན་མི་མང་པོས་རུབ་ནས་ལྟད་མོར་བལྟས་འདུག
  “ཁྱོད་ནང་དུ་སོང་ནས་ངལ་གསོ་བའམ་བཏུང་བ་ཞིག་བཏུང་འདོད་དམ།”
ངས་མོར་དེ་ལྟར་དྲིས།
  “འདི་ནི་དེ་རིང་གི་ཁྱོད་ཀྱི་འཆར་སྒོ་ཆེས་ཡག་ཤོས་དེ་ཡིན་ངེས།” མོས་ང་ལ་དེ་
ལྟར་ཟེར། ང་ལ་གློ་བུར་དུ་མོ་སྙིང་རྗེ་བའི་སྣང་བ་ཞིག་སྐྱེས།
  དེ་ནས་ངེད་གཉིས་ཀས་ཤུད་ལྷམ་ཕུད་དེ་ཆང་ཁང་དུ་སོང་། དེ་རུ་བཏུང་བ་འཐུང་
ཞོར་ལ་ལྟད་མོར་བལྟས་ཆོག རྐུབ་སྟེགས་སུ་བསྡད་རྗེས་ངས་མོར་ཐ་མག་ཅིག་བྱིན་པ་
ཡིན། ཕར་བལྟས་ན་མོའི་སེམས་ཁམས་སྐྱིད་པོ་མེད་པ་འདྲ། ཞབས་ཕྱི་བ་དེ་ཚུར་ཡོང་
བས་ངས་མོར་བཏུང་བ་ཁུ་ནག་གཅིག་དང་རང་ལ་ཨ་རག་ཝིསི་དང་བསབ་ཆུ་བླངས་མོད།
ལྟས་ངན་དེས་ང་ལ་ཆང་མ་བྱིན་པས་ངས་ཀྱང་ཁུ་ནག་ཅིག་བླངས་པ་ཡིན། དེའི་རྗེས་
སུ་ངས་འབར་ཞུན་རེ་རེ་བླངས་ཏེ་མེ་རུ་སྦར་བ་ཡིན། དེ་ནི་ནམ་རྒྱུན་ང་ལ་སེམས་ཚོར་
འདྲ་མིན་སྣ་ཚོགས་བྱུང་དུས་ཀྱི་ལས་ཀ་འབའ་ཞིག་ཡིན། ནམ་རྒྱུན་དངངས་འཚབ་འདྲ་
སྐྱེ་དུས་ངས་རྟག་པར་འབར་ཐུར་དེ་དག་མེར་སྦར་ནས་ཚར་རྗེས་ད་གཟོད་ཐལ་སྒམ་དུ་
འཕེན་ཞིང་དེ་ངའི་གོམས་སྲོལ་ཞིག་ཏུ་ཆགས་ཡོད།
  གློ་བུར་དུ། སཱ་ལེ་ཧེ་སི་ཡིས་ང་ལ “ཝ་ཡེ། ཡེ་ཤུའི་འཁྲུངས་སྐར་གྱི་ཉིན་མོར་ཁྱོད
ཀྱིས་ང་ལ་རྟེན་འབྲེལ་ལྗོན་པ་གཅོད་རོགས་བྱའམ། ངས་དེ་གསལ་ཐག་ཆོད་པ་ཞིག་ཤེས་
ན་འདོད།” འཁྱག་ཤུད་གློད་དུས་རྐང་ཚིགས་འཁྲོགས་པས་མོའི་སེམས་ཁམས་ད་དུང་
ཡང་སྐྱིད་པོ་མེད་པ་འདྲ།
  “ངས་འཕྲིན་ཡིག་ཏུ་ཁྱོད་ལ་ཁས་བླངས་ཡོད་པ་མིན་ནམ། ཁྱོད་ཀྱིས་འདི་ང་ལ་
ཐེངས་ཉི་ཤུ་ལ་དྲིས་སོང་། ངས་ཁྱོད་ལ་རོགས་པ་བྱ་ངེས།”
  “ངས་ངོ་མ་གསལ་ཐག་ཆོད་པ་ཞིག་ཤེས་འདོད་པ་ཡིན།” མོས་དེ་ལྟར་བཤད་རྗེས་
མིག་ཟུང་རིག་རིག་གིས་ཁང་བའི་ནང་ལ་ཕར་ལྟ་ཚུར་ལྟ་བྱས།
དེ་ནས་ངས་གློ་བུར་འབར་ཞུན་སྒྲོན་མཚམས་བཞག་སྟེ། མོའི་གམ་དུ་ཉེ་བར་བཅར་
ནས “ཝ་ཡེ། སཱ་ལེ་ཧེ་སི།”
   “འུན། ཅི་རེད།” སྐབས་དེར་མོས་ཁང་བའི་ནང་གི་བུ་མོ་ཞིག་ལ་བལྟས་འདུག
   “ཁྱོད་ལ་འདི་ཡོད་ཚད་བཟོད་མི་ནུས་པའི་ཚོར་བ་འདྲ་ཡོད་དམ།” ངས་མོར “ཁྱོད་
ལ་འདི་ཡོད་ཚད་སེམས་ཀྱིས་བཟོད་ཐབས་མེད་པའི་ཚོར་བ་འདྲ་ཡོད་དམ། ངས་ཁྱོད་སློབ་
གྲྭའམ་ཡང་ན་དེ་དང་འབྲེལ་བ་ཐམས་ཅད་ལ་དགའ་བོ་ཡོད་དམ་ཟེར་བ་ཡིན།”
  “ང་སློབ་གྲྭ་ལ་དགའ་བོ་ཁྱོན་ནས་མེད།”
  “ངས་ཁྱོད་རང་སློབ་གྲྭ་ལ་སུན་ནམ་ཟེར་བ་ཡིན། ཁྱོད་རང་དེ་ལ་དགའ་བོ་མེད་པ་
ངས་ཤེས་ཡོད།”
  “འུན། ང་སློབ་གྲྭ་ལ་ངོ་མ་སུན་པའང་མིན། ཁྱོད་ཀྱིས”
  “ཡིན་ནའང་། ང་ནི་དངོས་གནས་སློབ་གྲྭ་ལ་སུན་གི ཨ་ཙི། ང་ངོ་མ་ཅིག་སུན་གི ”
ངས་མོར “ད་དུང་དེ་ལས་ཀྱང་ག་ལ་ཚད། ང་ཡོད་ཚད་ལ་སུན་གི ནིག་ཡོར་གྱི་འཚོ་བ་
འདི་ལའང་སུན་གི ད་རུང་གླ་འཁོར། རྨ་ཌི་སོན་ལམ་ཆེན་སྟེང་གི་སྤྱི་འཁོར་ལའང་སུན་
གི ད་དུང་དེའི་ཁ་ལོ་པ་དེ་ཚོ། ནམ་རྒྱུན་ཁྱོད་ལ་སྒོ་གཞུག་མ་ནས་མར་བོབས་ཞེས་འུར་
རྒྱག་མཁན་ཁ་ལོ་པ་དེ་ཚོ། ད་དུང་ལུན་ཌ་བཟའ་ཟླ་གཉིས་ཀ་ལྷའི་ཕོ་ཉ་ཞིག་དང་ཁྱད་
མེད་ཟེར་བའི་ཁྱོད་ཀྱི་ངོ་ཤེས་གྲོགས་པོ་ཚུལ་འཆོས་དེ། ནམ་རྒྱུན་གློག་སྐས་ལ་བསྡད་ནས་
འབབ་བམ་འཛེག་པ་དེ་ལའང་སུན་གི ད་དུང་བྷི་རོ་ཁུ་སི་ལཱ་ཚོང་ཁང་ནང་གི་སྐྱེས་པ་དེ།
ནམ་རྒྱུན་མི་རྣམས་ཀྱི་དོར་མའི་རིང་ཐུང་ཚད་ཀྱིན་པའི་སྐྱེས་པ་དེ་ལའང་སུན་གི མདོར་
ན་ང་མི་ཐམས་ཅད་ལ-”
  “ད་ཁྱོད་ཀྱིས་སྐད་མ་རྒྱག་རོགས།” སཱ་ལེ་ཧེ་སི་ཡིས་དེ་ལྟར་ཟེར། ངོ་མ་དགོད་བྲོ་
བ་ལ། ངས་སྐད་རྒྱག་གི་མེད།
  “ཡང་རླངས་འཁོར་ཞིག་ལ་དཔེ་བཞག་ན།” ངས་ཧ་ཅང་བག་ལྷོད་པའི་ངང་ལ
 “མི་མང་པོ་ཞིག་རླངས་འཁོར་ལ་དགའ་བ་དཔག་མེད་པ་ཞིག་སྐྱེ་ཡི་ཡོད་པ་རེད། ཁོ་
ཚོས་རླངས་འཁོར་སྟེང་ལ་རི་མོ་ཞིག་གཤལ་བར་ཡང་ཤིན་ཏུ་ཞེད་སྣང་སྐྱེ་ཡི་ཡོད་པ་རེད།
ཁོ་ཚོས་རྟག་པར་རང་གི་རླངས་འཁོར་ལ་སྣུམ་གང་བླུགས་ཚེ་སྤྱི་ལེ་ཅི་ཙམ་ཅི་ཙམ་ལ་
འགྲོ་ཐུབ་ཅེས་འུད་ཆེན་པོ་སྒྲོག་གིན་ཡོད་ལ། གལ་ཏེ་ཁོ་ཚོས་རླངས་འཁོར་གསར་བ་ཞིག་
ཉོས་པའི་དབང་དུ་བཏང་ན། ཅུང་མི་འགོར་བར་ཡང་གཞན་པ་ཞིག་ཉོ་འདོད་ཀྱི་འདུན་པ་
དྲག་པོ་སྐྱེ་ཡི་ཡོད་པ་རེད། དྲང་མོར་བཤད་ན་ང་རླངས་འཁོར་ལ་དགའ་བ་སྤུ་ཙམ་ཡང་
མེད། ངོ་མ་རླངས་འཁོར་ལ་སྤྲོ་བ་མེད། དེ་ལས་རྟ་ཞིག་ཡིན་ན་མ་མཐའ་ཡང་སེམས་ཅན་
ཞིག་རེད། ཅང་ཤེས་ཀྱིས་མི་སེམས་ཧ་གོ་ཟེར་བ་མིན་ནམ། གལ་ཏེ་རྟ་ཞིག་ཡོད་ན”
  “ངས་ཁྱོད་ཀྱི་ཅི་ཞིག་བཤད་ཀྱིན་པ་གཏན་ནས་ཧ་གོ་མ་སོང་།” སཱ་ལེ“ཧེ་སི་ཡིས་
ང་ལ “ཁྱོད་ཀྱིས་སྐད་ཆ་གཅིག་བཤད་མ་ཚར་གོང་ལ་ཡང་གཞན་པ་ཞིག”
  “ཁྱོད་ཀྱིས་ཤེས་སམ།” ངས་མོར “ང་ནིག་ཡོར་དུ་སྡོད་པ་ནི་མདོར་གཏུགས་ན་
ཁྱོད་ཁོ་ནའི་ཆེད་དུ་ཡིན། གལ་ཏེ་ཁྱོད་རང་མེད་ན་ང་ཐག་རིང་ཐག་རིང་ཞིག་ལ་བུད་འགྲོ་
ཡང་སྲིད། ནགས་ཁྲོད་ཅིག་གམ་ཡང་ན་ས་ཆ་གཞན་ཞིག་ལ། དྲང་མོར་བཤད་ན་ང་འདི་
རུ་སྡོད་པ་ནི་ཁྱོད་ཁོ་ནའི་ཆེད་དུ་ཡིན།”
  “ཁྱོད་རང་དངོས་གནས་སྙིང་རྗེ་བོ་ཞིག་འདུག”" མོས་ང་ལ་དེ་སྐད་ཟེར། མོའི་སྐད་
གདངས་ལ་ཉན་ན་ཁ་བརྡ་གཞན་ཞིག་བྱེད་འདོད་ཡོད་པ་ཤེས་ཐུབ།
  “གལ་ཏེ་གོ་སྐབས་ཡོད་ན་ཁྱོད་རང་བུའི་སློབ་གྲྭ་གང་རུང་ལ་སོང་ནས་དངོས་སུ་
རྒྱུས་ལོན་ཞིག་བྱས་ན་འགྲིག་གི་བསམ།” ངས་མོར “དེ་རུ་ཏག་ཏག་མ་ཡིན་ཡིན་མདོག་
བྱེད་པའི་སྐྱེས་པ་མང་པོ་ཡོད། རྒྱུན་པར་ཁོ་ཚོ་ཇི་ལྟར་སློབ་ལ་བརྩོན་ན་མ་འོངས་པར་ཁ་
ཌེ་ལཱ་ཁུ་རླངས་འཁོར་ཞིག་ཉོ་ཐུབ་པ་ཁོ་ནར་བསམ་བློ་འཁོར་ནས་བསྡད་ཡོད། ཁོ་ཚོས་
ཉིན་གང་བོར་བུད་མེད་དང་འདོད་པ་དང་ཆང་རག་ཁོ་ནའི་སྐོར་ཁ་བརྡ་བྱེད་སྲིད། ཁོ་ཚོ་
རྟག་པར་སྤོ་ལོ་རུ་ཁག་དང་ཀ་ཐོ་ལིག་ཆོས་བརྒྱུད་ལ་དད་མཁན། སློབ་སྦྱོང་ལ་དགའ་མོས་
བྱེད་མཁན་ནམ་ཏག་སེ་ལ་དགའ་མོས་བྱེད་མཁན་སོགས་སྐོར་སྐོར་དང་ཁྱུ་ཁྱུ་བྱས་ནས་
བསྡད་ཡོད་པ་རེད། ཐ་ན་ཟླ་རེའི་དཔེ་ཀློག་སྤྲོ་འཛོམས་དེ་ཡང་སྐོར་མགོ་གཅིག་བྱས་ནས་
འདུག་པ་རེད — ”
  “ཝ་ཡེ” སཱ་ལེ“ཧེ་སི་ཡིས་ང་ལ “སློབ་མ་བུ་དེ་ཚོས་སློབ་གྲྭ་རུ་སྦྱངས་པ་དེ་ལས་མང་
བ་ཡོད་པ་རེད།”
  “ཁྱོད་ཀྱི་སྐད་ཆ་དེ་ལ་ང་རང་མོས་མཐུན་ཡོད། འོན་ཀྱང་མང་པོ་སྦྱངས་པ་རེ་
འགའ་མ་གཏོགས་ཡོད་པ་མ་རེད། དྲང་མོར་བཤད་ན། སློབ་གྲྭ་རུ་ངའི་རྒྱུད་ལ་འདི་ཙམ་
ལས་གཞན་ཅི་ཡང་མ་འབྱོར། ཁྱོད་ཀྱིས་ཧྭ་གོ་སོང་ངམ། འདི་ནི་ངས་ཁྱོད་ལ་བཤད་འདོད་
པ་དེ་ཡིན།” ངས་མོར “ལྟས་ངན། ངའི་རྒྱུད་ལ་ཡོན་ཏན་གང་ཡང་འབྱོར་མ་སོང་། ངའི་
ཡོད་ཚད་བརླགས་ཚར།”
  “དེ་ཡིན་ན་ཐང་།”
ལྟས་ངན། སྐབས་དེར་ངའི་སེམས་ལ་གློ་བུར་དུ་འཆར་གཞི་ཞིག་དྲན་ཡོང་།
  “ཁྱོད་ཀྱིས་ང་ལ་ཉོན་དང་།” ངས་མོར “ཁྱོད་རང་ང་དང་མཉམ་དུ་ས་ཆ་གཞན་
ཞིག་ལ་འགྲོ་འདོད་དམ། ངས་འདི་ལྟར་དྲན་གྱིན་ཡོད། གྷ་རིན་ཝེ་ཆ་གྲོང་སྡེ་རུ་ང་ལ་ངོ་
ཤེས་གྲོགས་པོ་ཞིག་ཡོད། ངེད་གཉིས་ཀྱིས་ཁོའི་རླངས་འཁོར་གཟའ་འཁོར་གཉིས་ཙམ་
གྱི་རིང་ལ་གཡར་ཆོག ངེད་གཉིས་ཀ་སློབ་གྲོགས་ཡིན་པར་མ་ཟད་ཁོས་ང་ལ་བཅུ་ལོར་
གཅིག་ཀྱང་ཆད་ཡོད། སང་ཉིན་ཞོགས་པར་ངེད་གཉིས་ཀྱིས་རླངས་འཁོར་བསྐོར་ནས་རྨ་
ས་ཆུ་སེ་ཚི་མངའ་སྡེ་དང་ཝེར་མོན་ཊ་མངའ་སྡེ་རུ་སོང་ཆོག དེ་རུ་དངོས་གནས་སྐྱིད་པོ་
ཞེ་དྲག་ཡོད། ངོ་མ་བཤད་པ་ཡིན།” ངས་དེ་ལྟར་དྲན་གྱིན་དྲན་གྱིན་སེམས་འགུལ་འདྲ་
ཞིག་ཐེབས། ལྟས་ངན། ང་དངོས་གནས་སྨྱོས་ཟིན་པ་འདྲ། ངས་གློ་བུར་དུ་སཱ་ལེ“ཧེ་སི་ཡི་
ལག་པ་ནས་དམ་པོར་བཟུང་སྟེ “ངས་ཁྱོད་ལ་ཀུ་རེ་བཤད་པ་མིན།” ངས་མོར “ང་ལ་
དངུལ་ཁང་དུ་བཅོལ་དངུལ་བརྒྱ་དང་བརྒྱད་ཆ་ཅུ་ཡོད། ངེད་གཉིས་ཀྱིས་སང་ཉིན་ཞོགས་
པར་བླངས་ན་ཆོག ངས་ངོ་མ་བཤད་པ་ཡིན། ངེད་གཉིས་ཀས་ལྟས་ངན་དེའི་རླངས་
འཁོར་གཡར་ནས་ཉིན་འགའ་ལ་རྩེད་མོ་རྩེ་རུ་འགྲོ། དངུལ་ལོར་རྫོགས་ན་དེ་ནས་ལས་ཀ་
འདྲ་བཙལ་ཏེ་འཚོ་བ་རོལ་ཆོག ངེད་གཉིས་ཀ་ཆུ་ཕྲན་གང་རུང་ཞིག་གི་ངོགས་སུ་བསྡད་
ཆོག ངོ་མ་ཡིན། དེའི་རྗེས་སུ་ངེད་གཉིས་ཀས་གཉེན་སྒྲིག་ཡ། གནམ་རྒན་མ། ངེད་གཉིས་
ཀས་འཚོ་བ་ཕུན་སུམ་ཚོགས་པོ་ཞིག་རོལ་ཆོག་ཆོག་ཡིན། ཁྱོད་ཀྱིས་ཤོད་དང་། ཁྱོད་རང་
ང་དང་མཉམ་དུ་འགྲོ་རྒྱུ་ཡིན་ནམ། ངས་ཁྱོད་ལ་ཞུ་བ་བྱེད།”
  “ངས་དེ་ལྟར་བྱ་མི་ཕོད།" སཱ་ལེ“ཧེ་སི་ཡིས་ང་ལ་དེ་ལྟར་བཤད།
  “ཅིའི་ཕྱིར། ཅིའི་ཕྱིར་དེ་ལྟ་བྱར་མི་ཕོད།”
  “ཁྱོད་ཀྱིས་སྐད་མ་རྒྱག ངས་ཁྱོད་ལ་ཞུ་བ་བྱེད།” མོས་ང་ལ་དེ་ལྟར་བཤད། ངོ་མ་
རྫུན་གཏམ་ཁོ་ན་རེད། ངས་སྐད་རྒྱག་གི་མེད།
  “ཁྱོད་རང་གིས་ཀྱང་དེ་ལྟར་མི་ཕོད་པས་ཡིན། དྲང་མོར་བཤད་ན། ངེད་གཉིས་ཀ་ད་
དུང་བྱིས་པ་ཡིན། ཁྱོད་ཀྱིས་འདང་བརྒྱབ་ཨེ་མྱོང་། གལ་ཏེ་ངེད་གཉིས་ཀའི་དངུལ་རྫོགས་
པ་དང་དེ་ནས་ཡང་ལས་ཀ་མ་རག་ན་ཅི་བྱ། ངེད་གཉིས་ཀ་ལྟོགས་ནས་འཆི་ཡང་སྲིད། ངོ་
མ། མི་དྲན་དགུ་དྲན་ཁོ་ན་རེད— "
  “དེ་སྟོང་བསམ་ཞིག་ཡེ་ནས་མིན། ངའི་ལག་ཏུ་ལས་ཀ་ཞིག་རག་ཁོ་ཐག་ཡིན། དེ་
ལ་ཁྱོད་ཀྱིས་སེམས་ཁྲལ་རྩ་བ་ནས་བྱ་མི་དགོས། ངས་ངོ་མ་བཤད་པ་ཡིན། ཁྱོད་རང་ང་
དང་མཉམ་དུ་འགྲོ་འདོད་མེད་པ་ཡིན་ནམ། གལ་ཏེ་འགྲོ་འདོད་མེད་ན་ཁྱོད་ཀྱིས་དྲང་མོར་
བཤད་ཆོག”
  “དེ་གནད་དོན་ཞིག་མ་རེད། དེ་རྩ་བ་ཉིད་ནས་གནད་དོན་ཞིག་མ་རེད།” སཱ་ལེ་ཧེ་
སི་ཡིས་ང་ལ་དེ་ལྟར་བཤད་པས་ང་རང་མོའི་སྟེང་ཚིག་པ་ཟོས། “ངེད་གཉིས་ཀས་དོན་
དག་དེ་དག་ག་ལེར་བསྒྲུབ་ཆོག ཁྱོད་རང་རྗེས་མར་སློབ་གྲྭ་ཆེན་མོ་ཐོན་ན་ངེད་གཉིས་
ཀས་གཉེན་བསྒྲིག་ཆོག་པ་ཡིན། དེ་དུས་ངེད་གཉིས་ཀ་ས་ཆ་སྐྱིད་པོ་གང་ལའང་སོང་ཆོག་
ཟེར་བ་ཡིན། ཡིན་ནའང —”
  “མིན་མིན། དེ་འདྲ་ཡིན་མི་དཔེ། དེ་དུས་ཡོད་ཚད་འདི་དང་འདྲ་བོ་ཡིན་མི་དཔེ”
དེ་ལྟར་བཤད་རྗེས་ང་སླར་ཡང་སྐྱོ་ཤས་ཀྱིས་རབ་ཏུ་གཟིར།
  “ཅི་ཟེར་རམ།” མོས་ང་ལ “ངས་ཧ་གོ་མ་སོང་། ཁྱོད་ཀྱིས་རེ་འགར་སྐད་ཆེན་པོ་
བརྒྱབ། རེ་འགར་ཡང-”
  “ངས་དེ་འདྲ་ཡིན་མི་སྲིད་ཟེར་བ་ཡིན། ངེད་གཉིས་ཀ་སློབ་ཆེན་ནས་ཐོན་ན་འགྲོ་
སའི་ས་ཆ་སྐྱིད་པོ་ཞིག་ཡོད་པ་མ་རེད། ཁྱོད་ཀྱིས་ལེགས་པོར་ཉོན་ཅིག དེ་དུས་ད་ལྟ་དང་
གཏན་ནས་འདྲ་མི་དཔེ། དེ་དུས་ངེད་གཉིས་ཀས་འདྲུད་ཁུག་རེ་དྲུད་ནས་གློག་སྐས་ལ་
འདུག་པའམ། ཡང་ན་ཕན་ཚུན་ལ་ཁ་པར་བཏང་ནས་འཚམས་འདྲི་རེ་བྱེད་པའམ། ཡང་
དཔེར་ན་མགྲོན་ཁང་གང་རུང་དུ་བསྡད་ནས་གཞན་ལ་མངོན་འཕྲིན་ཞིག་འབྲི་བ་སོགས་
བྱེད་སྲིད་པ་ལས་འདི་དང་རྦད་དེ་མི་འདྲ། དེ་དུས་ངས་སྤྱི་གཉེར་ཁང་གང་རུང་དུ་ལས་
ཀ་རེ་ལས་ནས་དངུལ་ལོར་མང་པོ་གསོག་སྲིད། དཔེར་ན་རྟག་པར་གླ་འཁོར་རམ་སྤྱི་
འཁོར་ལ་བསྡད་ནས་ལས་ཀར་འགྲོ་བའམ། ཡང་ན་ཉིན་གང་བོར་ཚགས་པར་ཁོ་ནར་ལྟ་
བའམ་ཏག་སེ་ཁོ་ནས་ཉི་མ་གཏོང་བའམ། ཡང་ན་གློག་བརྙན་ཁང་དུ་སོང་ནས་ཆོ་མེད་
པའི་གློག་བརྙན་ཞིག་ལ་ལྟ་བའམ་གསར་འགྱུར་ཁོ་ནར་བལྟས་ནས་ཉི་མ་གཏོང་ངེས་ཟེར་
བ་ཡིན། དེ་དུས་ད་ལྟ་དང་འདྲ་བོ་ཡོད་མི་སྲིད། ཁྱོད་ཀྱིས་ངའི་སྐད་ཆའི་ཧ་ཅུང་ཙམ་ཡང་
གོ་ཡི་མི་འདུག
  “ངས་ཁྱོད་ཀྱི་སྐད་ཆའི་ཧ་མ་གོ་བ་ཡིན་སྲིད་ཀྱང་། ཁྱོད་ཀྱིས་ཀྱང་དོན་དག་མང་པོ་
ཞིག་ཧ་གོ་ཡི་མེད་པ་འདྲ།” སཱ་ལེ“ཧེ་སི་ཡིས་ང་ལ་དེ་ལྟར་ཟེར། སྐབས་དེར་ངེད་གཉིས་
ཀ་ཕན་ཚུན་གྱི་སྟེང་ལ་ཚིག་པ་ཟ་ཡི་འདུག ད་ནི་ཅི་ཞིག་བྱས་ནའང་ཡག་པོ་མེད་པ་
འདྲ། ཡོད་ཚད་ང་རང་གིས་བརླགས་པ་ཡིན་པས་ང་ལ་འགྱོད་པ་ཚད་མེད་ཅིག་སྐྱེ་ཡོང་།
  “ཡ། ད་ཆོག་གི ངེད་གཉིས་ཀ་ཕྱིར་འགྲོ།” ངས་མོར “དྲང་མོར་བཤད་ན། ང་ཁྱོད་
ལ་དངོས་གནས་སུན་གི ”
 ཨ་ཙི། ངའི་སྐད་ཆ་དེས་མོར་ཁོང་ཁྲོ་ཆེན་པོ་བསླངས་སོང་། དྲང་མོར་བཤད་ན་ངས་
དེ་ལྟར་བཤད་པ་དངོས་གནས་འགྲིག་མ་སོང་། དེ་ནི་སྐབས་དེར་ང་རང་མོའི་སྟེང་ལ་དངོས་
གནས་ཚིག་པ་ཟོས་པས་ཡིན། སྤྱིར་ན་ངས་ནམ་རྒྱུན་བུ་མོ་ཚོར་དེ་འདྲའི་ཚིག་རྩུབ་མོ་
བཤད་ཀྱིན་མེད། ཨ་ཙི། མོ་ངའི་སྟེང་ལ་སེམས་གཏིང་ནས་ཁོང་ཁྲོ་ལངས་འདུག དེ་ནས་
ངས་མོར་ཡང་དང་ཡང་དུ་དགོངས་དག་ཞུས་ཀྱང་། མོས་ང་ལ་གུ་ཡངས་མ་བཏང་། མོ་རང་
གློ་བུར་དུ་སྐད་ཆེན་པོས་ངུས། དེ་ལ་ང་རང་ཅུང་སྐྲག་སྣང་སྐྱེས་བྱུང་། ངའི་སེམས་ལ་མོས་
རང་གི་ཕ་རྒན་ལ་བཤད་ཀྱང་སྲིད་སྙམ། མོའི་ཨ་ཕ་ནི་མི་སྟོབས་ཆེན་ཞིག་ཡིན་ལ། ནམ་
རྒྱུན་སྐད་ཆ་མང་པོ་མི་བཤད་པའི་ལྟས་ངན་ཞིག་ཡིན། ཐེངས་ཤིག་ཁོས་སཱ་ལེ་ཧེ་སི་ལ་ང་
ནི་སྐད་ཆ་མང་པོ་ཅན་ཞིག་རེད་ཅེས་སྨྲས་མྱོང་བས་ང་རང་ཁོ་ལ་དགའ་བོ་ཡེ་ནས་མེད།
  “དགོངས་དག ངས་ངོ་མ་ཁྱོད་ལ་དགོངས་དག་ཞུས་པ་ཡིན།” ངས་དེ་ལྟར་མོར་
ཡང་དུ་བསྐྱར་དུ་བཤད།
  “དགོངས་དག དགོངས་དག ངོ་མ་དགོད་བྲོ་བ་ལ།” མོས་དེ་ལྟར་བཤད། སྐབས་
དེར་མོས་ད་དུང་ངུ་མཚམས་བཞག་མེད། ངའི་སེམས་སུ་རང་གིས་མོ་ལ་དེ་ལྟར་བཤད་
པར་སེམས་གཏིང་ནས་འགྱོད་པ་ཞིག་སྐྱེས།
  “ད་རེད། ངས་ཁྱོད་རང་ཁྱིམ་ལ་བསྐྱལ་འགྲོ། ངས་ངོ་མ་བཤད་པ་ཡིན།”
  “ང་རང་གཅིག་པུ་འགྲོ་ཆོག ཁྱོད་ལ་འོ་བརྒྱལ་བཟོ་དགོས་མི་འདུག གལ་ཏེ་ངས་
ཁྱོད་ལ་ང་ཁྱིམ་དུ་སྐྱེལ་བར་འཇུག་ངེས་འདོད་ན། ཁྱོད་ཀྱི་ཀླད་པར་སྐྱོན་བྱུང་བ་ཁོ་ཐག་
ཡིན། ང་ལ་སྐྱེས་པ་ཞིག་གིས་སུན་གི་ཞེས་པ་ད་རེས་ཐེངས་དང་པོ་ཡིན།”
  དོན་དག་དེའི་བྱུང་རིམ་ཆ་ཚང་ལ་འདང་ཞིག་བརྒྱབ་ཚེ་དངོས་གནས་དགོད་བྲོ་བ་
ཞིག་ཏུ་འདུག་པས། མཚམས་ཤིག་ངས་གློ་བུར་དུ་ཧབ་དགོད་བྱས་པ་ཡིན། དགོད་སྒྲ་དེ་ནི་
སྐད་ཤུགས་རབ་ཏུ་ཆེ་ཞིང་སྨྱོན་པའི་བཟོ་དང་འདྲ་བོ་ཡོད། ངས་དེ་ལྟར་ཧབ་དགོད་བྱས་
པས་སཱ་ལེ་ཧེ་སི་ངའི་སྟེང་ལ་སྔར་ལས་ཀྱང་ཞེ་སྡང་དྲག་པོ་སྐྱེས།
  དེའི་རྗེས་སུ་ངས་སྔར་བཞིན་མོར་དགོངས་དག་གྲངས་མེད་ཅིག་ཞུས་ཀྱང་མོས་ང་
ལ་དགོངས་ཡངས་མ་བཏང་། མོས་ང་ལ་སུན་པོ་མ་བཟོ། མོ་རང་ཕྱིར་འགྲོ་རུ་ཆུག་ཅེས་ང་
ལ་ཐེངས་མང་བཤད། དེའི་རྗེས་སུ་ངས་མོ་དེ་གར་བསྐྱུར་ནས་ཕྱིར་ནང་དུ་སོང་སྟེ་རང་གི་
ལྷམ་གྱོན་ཞིང་དངོས་པོ་དག་ཁྱེར་ནས་གཅིག་པུར་ཕྱིར་ལོག་པ་ཡིན། སྤྱིར་ན་ངས་དེ་ལྟར་
བྱས་ན་མི་འགྲིག་མོད། ཏག་ཏག་སྐབས་དེར་ངས་ཀྱང་དེ་དག་ཡོད་ཚད་ལ་བཟོད་བསྲན་
ཡེ་ནས་བྱ་མ་ཐུབ།
  དྲང་མོར་བཤད་ན། ངས་ཀྱང་རང་གིས་མོར་དེ་ལྟར་བཤད་དགོས་པའི་རྒྱུ་མཚན་ཅི་
ཡིན་པ་ད་ལྟའང་གསལ་བོ་ཞིག་ཤེས་མ་སོང་། ངས་ནི་མོར་རྨ་ས་ཆུ་སེ་ཚི་མངའ་སྡེ་དང་
ཝེར་མོན་ཊ་མངའ་སྡེ་རུ་འགྲོ་ཞེས་བཤད་པ་དེ་ཟེར་བ་ཡིན། གལ་ཏེ་མོས་ང་དང་མཉམ་
དུ་འགྲོ་རྒྱུ་བྱས་ནའང་ངས་མོ་མི་འཁྲིད་ཁོ་ཐག་ཡིན། ངའི་སེམས་ལ་གལ་ཏེ་ང་རང་ས་
ཆ་གཞན་ཞིག་ལ་འགྲོ་ཚེ་ངས་འཁྲིད་ངེས་པའི་བུ་མོ་དེ་ནམ་ཡང་མོ་ཡིན་མི་སྲིད་སྙམ།
ཡིན་ནའང་ངས་མོ་ལ་ངེད་གཉིས་མཉམ་དུ་འགྲོ་ཞེས་བཤད་པའི་སྐད་ཅིག་མ་དེ་ལ། ངའི་
སེམས་གཏིང་ནས་དེ་ལྟར་དྲན་པ་ཡིན། གནམ་རྒན་མ། ང་ངོ་མ་སྨྱོས་འདུག་ཨང་།

བཅོ་བརྒྱད།

  འཁྱག་ཤུད་ར་བ་ལས་སྒོར་ཐོན་རྗེས་ང་ལ་གྲོད་ཁོག་ལྟོགས་པའི་ཚོར་བ་ཞིག་སྐྱེས་
པས་སི་ཝེས་ཙེར་གྱི་ཆུར་བའི་ཚེ་མ་སྡེབ་བཙིར་དང་འོ་གྲོའི་ཉིང་ཁུ་ཞིག་ཉོས་པ་ཡིན།
དེ་ནས་ང་རང་ཁ་པར་ཁང་ཆུང་ངུ་ཞིག་ཏུ་འཛུལ་ནས་ལྗེན་ལ་ཁ་པར་ཞིག་བཏང་སྟེ་མོ་
ཁྱིམ་དུ་སླེབས་ཡོད་མེད་ཅིག་འདྲི་འདོད། དོ་ནུབ་ནམ་གང་བོར་ང་ལ་ལས་ཀ་ཅི་ཡང་མེད་
པས་གལ་ཏེ་མོ་ཁྱིམ་དུ་སླེབས་ཡོད་ཚེ་མོ་ཁྲིད་ནས་ཞབས་བྲོ་ཞིག་འཁྲབ་པའམ་རྩེད་མོ་
གང་རུང་རྩེ་བར་འགྲོ་བསམ་པ་ཡིན། ངེད་གཉིས་ཀ་ངོ་ཤེས་པ་ནས་ད་ལྟའི་བར་དུ་ངས་
མོ་ཁྲིད་ནས་ཞབས་བྲོ་ཞིག་འཁྲབ་ཏུ་འགྲོ་མ་མྱོང་། ཡིན་ནའང་ངས་ཐེངས་ཤིག་ལ་མོས་
ཞབས་བྲོ་འཁྲབ་པ་མཐོང་མྱོང་ལ། ཕར་བལྟས་ན་མོ་ཞབས་བྲོ་འཁྲབ་པར་ཤིན་ཏུ་འཇོན་
པོ་ཡོད་པ་འདྲ། དེ་ནི་མཚན་རྩེད་ཁང་ཞིག་ནས་རྒྱལ་སྟོན་ཞབས་བྲོ་འཁྲབ་དུས་མཐོང་བ་
ཡིན། ཐེངས་དེར་མོ་མིང་ལ་ཨལཔི་ཀེ་ཟེར་བའི་ལྟས་ངན་ཞིག་དང་ལྷན་དུ་ཡོང་ཡོད། དེ་
དུས་ལྗེན་ངེད་གཉིས་ཀ་འདྲིས་ལོབས་བྱུང་མེད་པས་ངས་མོ་ཞབས་བྲོ་འཁྲབ་པར་གདན་
འདྲེན་མ་ཞུས། ལྟས་ངན་དེ་ནི་ཆའོ་ཋི་སློབ་འབྲིང་གི་རེད། ངེད་གཉིས་ཀྱང་ཕན་ཚུན་ལ་
རྒྱུས་ཆེན་པོ་མེད། ཁོས་རྒྱུན་པར་ཆུ་རྐྱལ་དོར་མ་དཀར་པོ་ཞིག་གྱོན་ནས་རྐྱལ་རྫིང་གི་ཉེ་
འཁོར་ན་རྒྱུ་ཞིང་། རྟག་པར་ཆེས་རྒྱུན་མཐོང་གི་རྐྱལ་མཆོང་རེ་བྱེད་པར་ཤིན་ཏུ་དགའ་
བོ་བྱེད་ཀྱི་འདུག དྲང་མོར་བཤད་ན་ཁོས་དེ་མ་གཏོགས་གཞན་མི་ཤེས་ནའང་དེ་ཙམ་
ཤེས་པས་ཀྱང་ཅི་ཞིག་ཡིན་མདོག་སྟོན་གྱིན་འདུག དེའི་རྗེས་སུ་ལྗེན་དང་ངེད་གཉིས་ཀ་
འདྲིས་ལོབས་བྱུང་རྗེས། ཐེངས་ཤིག་ངས་མོར་ཅི་ཕྱིར་ངོམ་འཕྱར་ལ་དགའ་བའི་ལྟས་ངན་
ཨལ-པི་ཀེ་དང་དུས་བཏབ་པ་ཡིན་ཞེས་དྲིས་པར། མོས་ཁོ་ནི་ངོམ་སོ་བྱེད་པར་དགའ་བའི
མི་ཞིག་མ་རེད། མི་དེར་རང་དམན་གྱི་འདུ་ཤེས་ཤུགས་དྲག་པོ་ཞིག་འདུག་ཟེར། ལྗེན་
གྱི་སྐབས་དེའི་བཟོ་ལྟ་ལ་བརྟགས་ན་མོས་སེམས་ནས་དེ་ལྟར་འདོད་པ་འདྲ་བས། དངོས་
གནས་མི་དེར་སྙིང་རྗེ་སྐྱེ་ཡི་ཡོད་པ་འདྲ། བུ་མོ་ཚོའི་བསམ་བློ་གཏོང་སྟངས་འདི་ལ་ཞིབ་
ཏུ་སོམས་དང་དངོས་གནས་དགོད་བྲོ་བ་ཞིག་རེད། ནམ་རྒྱུན་མོ་རང་ཚོར་ཆོ་མེད་མདོ་
མེད་ཀྱི་གསོག་གསོབ་ལ་དགའ་ཚུལ་ཞིག་གླེང་བའི་ཚེ་ན། མོ་རང་ཚོས་རྟག་པར་འདི་
ལྟར་དེ་ནི་རང་དམན་གྱི་འདུ་ཤེས་ཤུགས་དྲག་པོ་རེད་ཟེར་ངེས། བརྒྱ་ལ་དེ་འདྲ་ཡིན་ཡང
ཐང་མོད། དེ་ཡོད་པ་ཙམ་གྱིས་ལྟས་ངན་དེ་ཚོ་ཆོ་མེད་མདོ་མེད་ཅིག་མིན་པའི་སྒྲུབ་བྱེད་
ཅི་ཡང་འགོད་མི་ཐུབ། བུ་མོ་འདི་ཚོས་ཡང་སྙིང་ཅི་ཞིག་ལ་བསམ་བློ་གཏོང་བ་ཁྱོད་ཀྱིས་
ནམ་ཡང་ཤེས་མི་སྲིད། ཐེངས་ཤིག་ལ་ངས་ཆེད་དུ་བཀོད་སྒྲིག་བགྱིས་ཏེ། མིང་ལ་རོ་བྷེར་
ཊ“ཝལ་ཞི་ཟེར་བའི་བུ་མོ་ཞིག་གི་འདུག་གྲོགས་མ་དང་ངའི་གྲོགས་པོ་གཉིས་ཀར་དུས་
འདེབས་སུ་བཅུག ངའི་གྲོགས་པོ་དེའི་མིང་ལ་བྷ་བྷུ་ར་བྷེན་སན་ཟེར་ཞིང་ཁོ་ནི་དངོས་
གནས་དྲང་གནས་ཀྱི་རང་དམན་གྱི་འདུ་ཤེས་ཅན་ཞིག་ཡིན། ཁོས་ནམ་རྒྱུན་རང་གི་ཁྱིམ་
ཚང་ལ་འབྱོར་བ་མེད་པ་དང་ཕ་མ་གཉིས་ཀའི་དོན་དུ་སེམས་ཁྲལ་བྱེད་ཀྱིན་འདུག་ལ།
དེའི་སྟབས་ཀྱིས་རང་ཉིད་དམན་པར་འཛིན་པའི་འདུ་ཤེས་ཀྱང་ཤིན་ཏུ་ཤུགས་དྲག་པོ་
འདུག ངའི་སྣང་ངོར་ཁོ་མི་ཆོ་མེད་ཅིག་ཁྱོན་ནས་མིན་མོད། ཡིན་ནའང་རོ་བྷེར་ཊ་ཝལ་
ཞི་ཡི་འདུག་གྲོགས་མ་དེ་ཁོ་ལ་དགའ་བོ་ཁྱོན་ནས་མ་བྱུང་། མོས་རོ་བྷོ་ཐ་ལ་ངའི་གྲོགས་པོ་
དེ་ནི་མི་རང་རློམ་ཅན་ཞིག་རེད་ཅེས་བཤད། མོས་དེ་ལྟར་བཤད་དོན་གཙོ་བོ་ངའི་གྲོགས་
པོས་ཁོ་ནི་རྩོད་པའི་རུ་ཁག་གི་རུ་གཙོ་ཡིན་ཞེས་བཤད་པ་དེ་ཁོ་ནས་རེད། དོན་དག་ཆུང་
ཆུང་དེ་འདྲ་ཞིག་གླེང་བ་ཙམ་གྱིས་མོའི་སྣང་ངོར་ཁོ་ནི་མི་རང་རློམ་ཅན་ཞིག་ཏུ་གྱུར་
སོང་། བུ་མོ་ཚོ་རྟག་པར་འདི་འདྲ་ཞིག་སྟེ། མོ་རང་ཚོ་སྐྱེས་པ་ཞིག་ལ་དགའ་མོས་བྱུང་ཚེ།
སྐྱེས་པ་དེ་ནི་ཅོལ་ཆུང་འཆལ་བོ་ག་འདྲ་ཞིག་ཡིན་ཡང་མོ་རང་ཚོའི་སྣང་ངོར་ནམ་ཡང་
རང་དམན་གྱི་འདུ་ཤེས་ཤུགས་དྲག་པོ་ཡོད་པ་ཞིག་ཏུ་སྣང་ངེས། གལ་ཏེ་མོ་རང་ཚོ་སྐྱེས་
པ་གང་དེར་དགའ་བོ་མེད་ཚེ། མི་དེ་ནི་ཅི་འདྲའི་ཡག་པོ་ཞིག་ཡོད་ན་ཡང་། མོ་རང་ཚོས་
རྟག་པར་དེ་ནི་མི་རང་རློམ་ཅན་ཞིག་རེད་ཟེར། སྤྱང་གྲུང་ལྡན་པའི་བུ་མོ་ཞིག་ཡིན་རུང་
དེ་ལྟར་མི་འདོད་པ་མེད།
  གང་ལྟར་ངས་ཡང་བསྐྱར་ལྗེན་ལ་ཁ་པར་ཞིག་བཏང་ཡང་ཁ་པར་ལ་ཉན་མི་མ་བྱུང་།
དེ་ནས་ངས་རང་གི་འཕྲིན་དེབ་ལས་སུ་ཞིག་ལ་ཁ་པར་ཞིག་གཏོང་བསམ་ཞིང་ཕར་སློག
ཚུར་སློག་ཇི་ལྟར་བྱས་ཀྱང་། འཕྲིན་དེབ་ལས་མི་གསུམ་གྱི་འབྲེལ་གཏུགས་ཁ་པར་མ་
གཏོགས་གཞན་མ་རྙེད། དེ་དག་ནི་ལྗེན་དང་སྐུ་ཞབས་ཨན་ཌོ་ལི་ཎི། ཁོ་ནི་ང་རང་ཨེལ་
ཀ་ཊོན་སྒང་སློབ་འབྲིང་སྐབས་ཀྱི་དགེ་རྒན་ཡིན། ཨང་ཀི་གསུམ་པ་དེ་ནི་ཏག་ཏག་ངའི་
ཕ་རྒན་གྱི་གཞུང་ལས་ཁང་གི་ཁ་པར་བཅས་རེད། ངས་ནམ་རྒྱུན་གཞན་གྱི་ཁ་པར་ཨང་
ཀི་འཕྲིན་དེབ་ཏུ་འབྲི་རྒྱུ་བརྗེད་འགྲོ་བས། མཇུག་མཐར་ངས་ལྟས་ངན་ཀ་རལ་ལུ་སི་ལ་
ཁ་པར་ཞིག་བཏང་བ་ཡིན། ཁོ་ནི་ཝུ་ཊོན་སློབ་འབྲིང་གི་སློབ་གྲོགས་ཤིག་ཡིན་ལ་ང་ལས་
ལོ་གསུམ་གྱིས་ཆེ་བ་ཡོད། སྤྱིར་ན་ང་རང་ཁོ་ལ་དགའ་བོ་མེད་མོད། ལྟས་ངན་འདི་དངོས་
གནས་མི་སྤྱང་གྲུང་ལྡན་པ་ཞིག་ཡིན། ཁོ་ནི་ཝུ་ཊོན་སློབ་འབྲིང་གི་བློ་རིག་ཆེས་རྣོ་བའི
གྲས་ཀྱི་གཅིག་ཡིན། དྲང་མོར་བཤད་ན་ངས་ཁོ་དང་མཉམ་དུ་ཟ་མ་ཞིག་ཟོས་རྗེས་ཆང་
ཁང་གང་རུང་དུ་སོང་ནས་ཁ་བརྡ་ཞིག་བྱ་འདོད་པ་ཙམ་ཡིན། ཡང་གཅིག་བཤད་ན་ལྟས་
ངན་དེ་དག་ལ་ཁ་བརྡ་རེ་བྱས་ན་བློ་སྐྱེད་འདྲ་ཡང་སྟེར་སྲིད་པས་ཡིན། ཁོས་ད་ལྟ་ཀོ་ལུམ་
བྷི་ཡ་གཙུག་ལག་སློབ་ཆེན་ན་སློབ་གཉེར་བྱེད་མུས་ཡིན་ཞིང་། ཁོ་ཚང་སྲང་ལམ་དྲུག་ཅུ་
རེ་དྲུག་པ་ན་ཡོད། དེ་ང་ལ་གསལ་ཆ་ཡོད། ཁོས་ཁ་པར་ལས་ང་དང་མཉམ་དུ་ཟ་མ་ཟ་ཁོམ་
མེད་ཀྱང་ཆུ་ཚོད་བཅུ་བར་སྲང་ལམ་ལྔ་བཅུ་ང་བཞིའི་བེ་ཁུར་ཆང་ཁང་དུ་ང་དང་མཉམ་
དུ་ཆང་རག་ཅིག་བཏུང་ཆོག་ཟེར། ངའི་སེམས་ལ་ངས་ཁ་པར་བཏང་ཡོང་བར་ཁོ་ཅུང་
ཟད་ཧ་ལས་ཡོད་པ་ཁོ་ཐག་ཡིན་བསམ། རྒྱུ་མཚན་ནི་ཐེངས་ཤིག་ངས་ཁོ་ལ་ཁྱོད་ནི་རྐུབ་
ཤ་རྒྱགས་པ་ཡོད་པའི་མ་ཡིན་ཡིན་མདོག་བྱེད་མཁན་གྱི་གཏེ་བོ་ཞིག་རེད་ཅེས་སྡིགས་མོ་
བྱས་པས་ཡིན།
སྐབས་དེར་མཚན་མོའི་ཆུ་ཚོད་བཅུ་པར་སླེབ་པར་དུས་ཡུན་ངེས་ཅན་ཞིག་ཡོད་
སྟབས། ང་རང་སྐུད་མེད་རྒྱང་སྒྲོག་ར་བར་གློག་བརྙན་ལ་ལྟ་རུ་སོང་བ་ཡིན། སྤྱིར་ན་དེ
ནི་དེ་འདྲའི་དྲན་ཚུལ་ཡག་པོ་ཞིག་རྩ་བ་ནས་མིན་མོད། འོན་ཀྱང་ཉེ་འཁོར་ན་འགྲོ་ས་
གཞན་མེད་པས་ང་དེ་རུ་སོང་བ་ཡིན།
  ང་དེར་འབྱོར་དུས་འཁྲབ་སྟོན་སྡུག་ཆགས་ཤིག་གི་མགོ་བརྩམས་མ་ཐག་རེད།
“འཕུར་མདའ་ཆུང་ཆུང” ཞེས་པའི་ཞབས་བྲོ་རུ་ཁག་གི་གར་བ་རྣམས་ཀྱིས་བསྟར་
རིང་བསྒྲིགས་ནས་ཞབས་བྲོ་འཁྲབ་པས། ལྟད་མོ་བ་ཚོས་སྨྱོན་པ་བཞིན་དུ་ཐལ་མོ་རྡེབ་
ཀྱིན་འདུག ངའི་རྒྱབ་ལོགས་ཀྱི་སྐྱེས་པ་ཞིག་གིས་ཆུང་མ་ལ “ཁྱོད་ཀྱིས་ལྟོས་དང་། བྲོ་
ལ་དབང་འབྱོར་བ་ཟེར་བ་དངོས་གནས་འདི་འདྲ་རང་རེད” ཟེར། ངོ་མ་དགོད་བྲོ་བ་
ལ། ཞབས་བྲོ་མཇུག་བསྒྲིལ་པ་ན་ལུས་ལ་གཟབ་གོས་བགོས་ཤིང་རྐང་ལ་ཤུད་ལྷམ་གྱོན་
པའི་སྐྱེས་པ་ཞིག་གར་སྟེགས་སུ་བུད། ཁོས་འཁྱག་ཤུད་གློད་དེ་ཅོག་ཙེ་མང་པོའི་འོག་ནས་
འཛུལ་ཞོར་ལ་དགོད་བྲོ་བའི་གཏམ་སྣ་ཚོགས་གླེང་། དྲང་མོར་བཤད་ན་ཁོས་འཁྱག་ཤུད་
གློད་པ་དངོས་གནས་ཡག་པོ་ཡོད་མོད། ངའི་སེམས་ལ་དེ་ནི་ཁོས་འཁྲབ་སྟོན་སྡུག་ཆགས་
འདིའི་སླད་དུ་བསམ་བཞིན་སྦྱངས་པ་རེད་སྙམ་པས་དེ་ལ་དགའ་མོས་ཀྱི་སེམས་ཚོར་
གང་ཡང་སྐྱེ་མ་ཐུབ། སྤྱིར་ན་དེ་ལྟར་བསམ་པ་ནི་གླེན་རྟགས་ཤིག་ཡིན་ཡང་སྲིད། ཡང་
གཅིག་བཤད་ན་དེ་ཡང་ངའི་སེམས་ཁམས་སྐྱིད་པོ་མེད་པར་རག་ལས་པ་འདྲ། དེའི་རྗེས་
སུ་ལོ་རེའི་ཡེ་ཤུའི་འཁྲུངས་སྐར་གྱི་འཁྲབ་སྟོན་གཞི་ནས་མགོ་བརྩམས། སྔོན་ལ་ལྷའི་ཕོ་ཉ་
རྣམས་ཕྱོགས་མཚམས་སོ་སོ་ནས་ཐོན་ཞིང་དེ་ནས་བརྒྱང་ཤིང་ཁུར་བའི་སྐྱེ་བོ་ཆིག་སྟོང་
ལྷག་གར་སྟེགས་སུ་ཐོལ་གྱིས་བུད་དེ་སྨྱོན་པ་ནང་བཞིན《དད་ལྡན་ཚོ། ཕེབས་ཤོག》ཅེས་
པའི་གླུ་དབྱངས་དེ་ཤུགས་ཀྱིས་ལེན། སྤྱིར་ན་དེ་ནི་ཆོས་ཀྱི་དགོངས་པས་ཕྱུག་པའི་འཁྲབ་
སྟོན་ཞིག་ཡིན་འོས་མོད། གནམ་རྒན་མ། འཁྲབ་སྟོན་པ་ཁྱུ་གཅིག་གིས་བརྒྱང་ཤིང་ཁུར་
ནས་གར་སྟེགས་སུ་ཕར་རྒྱུག་ཚུར་རྒྱུག་བྱེད་པ་དེར་ཆོས་ཀྱི་དོན་སྙིང་ག་འདྲ་ལྡན་མིན་
ངས་ཡེ་ནས་ཧ་གོ་མ་བྱུང་། ན་ནིང་ངས་སཱ་ལེ་དང་མཉམ་དུ་འཁྲབ་སྟོན་འདིར་བལྟས་པ་
ཡིན། དེ་དུས་མོས་འཁྲབ་སྟོན་པའི་གྱོན་ཆས་ཡག་པོ་འདུག་སོགས་མང་པོ་ཞིག་ལབ་སོང་།
ངས་མོར་གལ་ཏེ་སྟོན་པ་ཡེ་ཤུ་སྐུ་དངོས་ཀྱིས་མཐོང་ཚེ་སྐྱུག་མེར་མི་ལང་བའི་ངེས་པ་ཁྱོན་
ནས་མེད་ཅེས་བཤད་པས། མོས་ང་ལ་ཁྱོད་ནི་ལྟ་ལོག་པ་ཞིག་རེད་ཟེར། གང་ལྟར་ངའི་
སེམས་ལ། གལ་ཏེ་སྟོན་པ་ཡེ་ཤུ་དངོས་སུ་འདིར་སླེབས་པ་ཡིན་ན། ཁོང་རོལ་ཚོགས་ཁྲོད་
ཀྱི་རྔ་རྡུང་མཁན་དེ་ལ་ཐུགས་མོས་ཡོད་ངེས་སྙམ། ང་ལོ་བརྒྱད་ལ་བུད་པ་ཙམ་ནས་ཁོས་
རྔ་རྡུང་གིན་ཡོད་པ་ད་ལྟའང་དྲན། དེ་དུས་ང་དང་ཨ་ལིའེ་གཉིས་ཀ་ནམ་རྒྱུན་རྐུབ་སྟེགས་
མདུན་མ་དེར་བསྡད་ནས་ཁོས་རྔ་རྡུང་བར་བལྟས་པ་ཡིན། ངའི་སྣང་ངོར་ཁོ་ནི་ངེས་པ་
དོན་གྱི་རྔ་རྡུང་མཁན་གྲགས་ཅན་ཞིག་རེད་འདོད། ཁོས་རྔ་རྡུང་དུས་གདོང་ཡོངས་ལ་
གཟབ་ནན་གྱི་ཉམས་ཤིག་མངོན་ཞིང་རྔ་རྡུང་བའི་སྒྲ་དེ་ངའི་རྣ་བར་ཤིན་ཏུ་རབ་ཏུ་སྙན
པོ་བྱུང་། ཐེངས་ཤིག་ངེད་གཉིས་ཀ་ཨ་ཕ་དང་ལྷན་དུ་ཝ་ཤིང་ཊོན་མངའ་སྡེ་ལ་སོང་བ་ཡིན།
དེ་དུས་ཨ་ལིའེ་ཡིས་ཆེད་དུ་རྔ་རྡུང་མཁན་དེར་མངོན་འཕྲིན་ཞིག་བསྐུར། ཡིན་ནའང་
འཕྲིན་དེ་ཁོ་ལ་མི་འབྱོར་བ་ངའི་སེམས་ན་ཁྲིགས་ཁྲིགས་ཡིན། རྒྱུ་མཚན་ནི་དེ་དུས་ངེད་
གཉིས་ཀས་ཁོའི་ས་གནས་གང་ཞིག་འབྲི་དགོས་མ་ཤེས་པས་ཡིན།
  ཡེ་ཤུའི་འཁྲུངས་སྐར་གྱི་འཁྲབ་སྟོན་མཇུག་རྫོགས་རྗེས་གློག་བརྙན་བསྟན་བྱུང་།
གློག་བརྙན་དེ་ཡག་པོ་ཁྱོན་ནས་མེད་ཀྱང་ངས་བྱུང་རིམ་གཅིག་ཀྱང་མ་ལུས་པར་བལྟས་
པ་ཡིན། དེ་ནི་མིང་ལ་ཨ་ལེག་ཟེར་བའི་དབྱིན་ཇི་བ་ཞིག་གི་གཏམ་རྒྱུད་ཅིག་རེད། ཁོའི་
རུས་ལ་ཅི་ཟེར་བ་དྲན་སོས་ཀྱིན་མི་འདུག གང་ལྟར་དེ་ནི་སྔོན་ལ་དམག་མི་ཞིག་ཡིན་པ་
དང་རྗེས་སུ་སྨན་ཁང་གང་རུང་དུ་དྲན་པ་ཉམས་པ་ཞིག་རེད། ཁོ་སྨན་ཁང་ལས་ཐོན་རྗེས་
འཁར་བར་བརྟེན་ནས་ལོཎ་ཌོན་དུ་འཐེང་གིན་འཐེན་གིན་འགྲོ་ཞིང་དྲན་པ་ཉམས་པས་
སྔར་གྱི་དོན་དག་གཅིག་ཀྱང་དྲན་སོས་མ་སོང་། སྤྱིར་ན་ཁོ་ནི་ལྕུག་གི་གོ་མིང་ཅན་ཞིག་
ཡིན་པ་རེད། ཡིན་ནའང་ཁོས་རང་ཉིད་སུ་ཡིན་པ་ཧ་གོ་ཡི་མེད། དེའི་རྗེས་སུ་སྤྱི་འཁོར་
ཞིག་ཏུ་ཁོ་སྟེས་དབང་གིས་གཤིས་འཇམ་བག་ཡོད་ཀྱི་བུ་མོ་ཞིག་དང་ཕྲད། ཉིན་དེར་བུ་
མོའི་དེའི་ཞྭ་མོ་རླུང་གིས་ཁྱེར་བ་དེ་ཁོས་བཟུང་། དེ་ལྟར་ཕན་ཚུན་ངོ་ཤེས་སུ་གྱུར་ཅིང་
སྤྱི་འཁོར་དུ་ཁོ་གཉིས་ཀས་ཆ་རལ་ཟི•ཌི་ཀེན་སི་ཡི་སྐོར་གླེང་མོལ་བྱས། དེ་ནི་ཁོ་གཉིས་
ཀ་དགའ་མོས་ཡོད་པའི་རྩོམ་པ་པོ་ཞིག་རེད། ཉིན་དེར་ཁོས་ལག་ཏུ་རྩོམ་པོ་དེའི《ཨོ་ལི་
ཝེར“ཊ་ཝི་སིད》ཅེས་པ་ཁྱེར་ཡོད་ལ་མོས་ཀྱང་དེབ་དེ་ཁྱེར་འདུག སྣང་ཚུལ་དེས་ང་ལ་
གློ་བུར་སྐྱུག་མེར་ཞིག་བསླངས། གང་ལྟར་དེ་ནས་རིང་བོ་མ་འགོར་བར་ཁོ་གཉིས་ཀའི
བར་ལ་བརྩེ་དུང་གི་མྱུ་གུ་འབུས། དེ་ཡང་མདོར་གཏུགས་ན་ཁོ་གཉིས་ཀ་ཆ་རལ་ཟི་ཌི་
ཀེན་སི་ལ་དགའ་བོ་ཡོད་པས་རེད། དེ་ནས་ཁོས་མོར་རོགས་བྱས་ཏེ་དེབ་ཚོང་གི་ལས་
གཉེར། བུ་མོ་དེ་ནི་དེབ་ཚོང་གི་ལས་གཉེར་མཁན་ཞིག་རེད། ཡིན་ན་ཡང་མོའི་ཚོང་དེ་
བྲིན་པོ་ཁྱོན་ནས་མེད་ཁར་ཁྱིམ་དུ་གཅེན་པོ་ཆང་རྐྱལ་ཞིག་ཡོད་པས་འབྱོར་བ་ཤིན་ཏུ་
ཞན། མོའི་གཅེན་པོ་དེ་ཡང་སྔོན་དམག་འཁྲུག་ཏུ་ཞུགས་དུས་སྨན་པ་ཞིག་ཡིན་པ་ཕྱིས་
རྨས་ལྕི་མོ་ཞིག་ཕོག་རྐྱེན་སྨན་པའི་ལས་ཀ་ཡང་སྒྲུབ་མ་ནུས་པས་ཆང་རག་བག་མེད་དུ་
འཐུང་མཁན་ཞིག་ཏུ་གྱུར་པ་རེད། དེའི་རྗེས་སུ་ཨ་ལེག་གིས་དཔེ་ཆ་ཞིག་བརྩམས་པ་དེ་
པར་དུ་བསྐྲུན་པར་ཤིན་ཏུ་བྲིན་པོ་བྱུང་བས་ཁོ་གཉིས་ཀར་དངུལ་ལོར་འབེལ་བོ་བྱུང་།
ཡིན་ནའང་ཁོ་གཉིས་ཀས་གཉེན་བསྒྲིག་པར་ལྟ་གོན་བྱེད་དུས་གློ་བུར་དུ་བུ་མོ་གཞན་
ཞིག་མངོན་བྱུང་། བུ་མོ་དེའི་མིང་ལ་མར་ཞི་ཡ་ཟེར། མར་ཞི་ཡ་ཞེས་པའི་བུ་མོ་དེ་ནི་ཨ་
ལེག་གི་དྲན་པ་མ་ཉམས་སྔོན་གྱི་ཆིངས་བཟའ་མོ་ཡིན་འདུག དེ་ཡང་ཐེངས་ཤིག་ཁོས་
དཔེ་ཆའི་སྟེང་དུ་མིང་ཡིག་འགོད་དུས་མར་ཞི་ཡ་ཡིས་ཁོ་ངོས་ཟིན་པ་རེད། དེ་ནས་མོས་
མར་ཞི་ཡ་ལ་ཁོ་ཌཱུག་ཅིག་ཡིན་ཚུལ་སོགས་སྔོན་གྱི་དོན་དག་རྣམས་ཞིབ་རྒྱས་སུ་བཤད་
ཀྱང་། ཁོས་ཅི་ཡང་དྲན་སོས་མ་སོང་བས་མོའི་སྐད་ཆར་ཡིད་རྟོན་མ་བྱས་ཁར་རང་གི་
ཨ་མ་ལའང་ལྟ་རུ་འགྲོ་ཁ་མ་ཉན། མཇུག་མཐར་གཤིས་འཇམ་བག་ཡོད་ཀྱི་བུ་མོ་དེབ་
ཚོང་གི་ལས་གཉེར་མཁན་དེས་ཁོ་ལ་སྐུལ་མ་ཡང་ཡང་བྱས་མཐར་ཁོ་ཨ་མར་ངོ་འཕྲད་དུ་
ཕྱིན། ཁོའི་ཨ་མའི་མིག་མདོངས་ནས་ཅི་ཡང་མཐོང་མི་ཐུབ་པ་ཞིག་ཏུ་གྱུར་འདུག ཁོ་ཁྱིམ་
དུ་སླེབས་དུས་ཁོ་ཚང་གི་ཌེན་མར་ཀའི་ཁྱི་རྒན་དེས་ཁོ་མཐོང་བའི་མོད་ལ་ཚུར་བརྒྱུགས་
ཡོང་ནས་ཁོ་ལ་དུང་དུང་བྱེད་ཅིང་། ཨ་མས་ཁོའི་གདོང་ཡོངས་ལ་ལག་པས་བྱིལ་བྱིལ་
བཏང་བར་མ་ཟད་ཁོ་ཆུང་དུས་ཀྱི་རྩེད་ཆས་དྲེད་ཕྲུག་དེ་བླངས་ནས་ཁོ་ལ་བསྟན་ཡང་
ཁོས་སྔར་བཞིན་ཅི་ཡང་མ་དྲན། དེའི་རྗེས་སུ་བྱིས་པ་འགས་ཀ་རི་ཀེད་སྤོལ་གྱི་རྩེད་མོ་
རྩེ་དུས། བསམ་ཡུལ་ལས་པའི་དོན་དག་ཅིག་བྱུང་སོང་། ཐེངས་དེར་སུ་ཞིག་གིས་བསམ་
བཞིན་མ་ཡིན་པར་ཁོའི་མགོ་བོར་སྤོ་ལོའི་དབྱུག་པས་ལན་ཅིག་གཞུས་པ་དེས་ཁོ་རང་
གཉིད་ལས་སད་པ་ལྟར་ཡོད་ཚད་དྲན་པར་གྱུར། དེ་ནས་ཁོ་རང་ཧར་གྱིས་སད་པ་བཞིན་
ཨ་མའི་དཔྲལ་བར་ཡང་དང་ཡང་དུ་འོ་བྱས། དེའི་རྗེས་སུ་ཁོས་སྔར་གྱི་གོ་མིང་འཛིན་
ཞིང་ཌཱག་བྱས། གཤིས་འཇམ་བག་ཡོད་ཀྱི་བུ་མོ་དེ་རྦད་ཀྱིས་བརྗེད་སོང་། ངས་ཁྱོད་ལ་
གཏམ་རྒྱུད་ཀྱི་མཇུག་ཏུ་ཅི་ཞིག་བྱུང་བ་བཤད་ཆོག་མོད། ཁྱོད་རང་སྐྱུག་མེར་ལང་ཡོང་བ་
ཁོ་ཐག་ཡིན་པས་ད་ཁྱོད་ཀྱི་ཡི་ག་འཆུ་བར་བྱེད་པའི་དོན་དག་དེའི་སྐོར་མི་བཤད། གང་
ལྟར་གློག་བརྙན་གྱི་མཇུག་ཏུ་ཨ་ལེག་གིས་བུ་མོ་གཤིས་འཇམ་དེ་དང་གཉེན་བསྒྲིགས་
པ་དང་། མོའི་གཅེན་པོ་ཆང་རྐྱལ་དེའང་དྲག་སྐྱེད་བྱུང་ཞིང་བག་ཡོད་ཚུལ་ལྡན་གྱི་སྐྱེ་
བོ་ཞིག་ཏུ་གྱུར་པར་མ་ཟད། ཨ་ལེག་གི་ཨ་མའི་མིག་ནད་ཀྱང་བཅོས་པས་མིག་གིས་
སླར་ཡང་མཐོང་བར་གྱུར། དེའི་རྗེས་སུ་ཆང་རྐྱལ་དེ་དང་མར་ཞི་ཡ་གཉིས་བཟའ་ཚོར་
གྱུར། གློག་བརྙན་དེའི་མཐའ་མཇུག་གི་བརྙན་རིས་དེས་ལྟད་མོ་བ་ཚོ་བཞད་གད་ཐག་
གེར་སོང་། དེ་ཡང་མི་ཚང་མ་མདུན་ཅོག་ཆེན་པོ་ཞིག་གི་མཐའ་འཁོར་ན་སྡོད་དུས་ཁྱི་
རྒན་ཞིག་གིས་ཁྱི་ཕྲུག་ཚང་གང་ཁྲིད་ནས་དེར་སླེབས། ཡར་སྔོན་མི་ཚང་མས་དེ་ནི་ཁྱི་
མོ་ཞིག་ཡིན་པ་ཧ་མ་གོ་བས་ཡིན་སྲིད། དྲང་མོར་བཤད་ན། ཁྱོད་ཀྱིས་རང་ཉིད་ལ་སྐྱུག
མེར་སློང་མི་འདོད་ཚེ། གློག་བརྙན་དེ་ལྟ་བུ་ལ་མ་ལྟ་ཞེས་པ་ནི་ངའི་སེམས་གཏམ་ཉག
གཅིག་ཡིན།
  ངའི་གམ་དུ་སྡོད་པའི་སྐྱེས་མ་ཞིག་གིས་གློག་བརྙན་སྡུག་ཆགས་དེ་ལ་ལྟ་ཞོར་དང་ངུ་
ཞོར་བྱེད་ཀྱིན་འདུག གློག་བརྙན་ནང་གི་བཅོས་མས་ཀུན་ནས་བསླད་པའི་བར་མཚམས་
དེར་སླེབས་པ་ན་མོ་ངུ་རྒྱུ་དེ་བས་ཇེ་ཐུར་སོང་། ཁྱོད་ཀྱི་སེམས་ལ་སྐྱེས་མ་དེ་ནི་ཉམ་ཆུང་
སེམས་བཟང་ཞིག་རེད་སྙམ་ཡང་སྲིད་མོད། རྦད་དེ་དེ་ལས་ལྡོག་འདུག་སྟེ་ངའི་གམ་དུ་
ཡོད་པས་མོ་ཇི་ལྟ་བུ་ཞིག་ཡིན་པ་ངས་གསལ་ལེར་མཐོང་སོང་། མོའི་བུ་ཆུང་གིས་གློག་
བརྙན་ལ་རྩ་བ་ནས་ལྟ་མ་འདོད་པར་ཐེངས་འགར་གཅིན་པ་གཏོང་དུ་འགྲོ་དགོས་ཞེས་
བཤད་ཀྱང་། མོས་མཐའ་གཅིག་ཏུ་ཡག་པོར་སྡོད་ཅེས་བུ་དེ་ལ་ཁ་ཡ་མ་བྱས། བུད་མེད་
དེའི་ཡ་ཆུང་གི་སེམས་དེ་སྤྱང་ཀིའི་སེམས་དང་ཨ་ན་མ་ན་རེད། གློག་བརྙན་ནང་གི་ཆེས་
བཅོས་མ་དང་རྫུན་མ་མཐོང་ནས་མིག་ཆུ་འདོན་པའི་མི་བཅུའི་ནང་གི་དགུ་ནི་མདོ་མེད་
ཁྲམ་པ་རང་རེད་བཞག དེ་ངས་ངོ་མ་དྲང་མོར་བཤད་པ་ཡིན།
  གློག་བརྙན་ལ་བལྟས་ཚར་རྗེས་ང་རང་བེ་ཁུར་ཆང་ཁང་གི་ཕྱོགས་སུ་སོང་། དེ་རུ་
ལྟས་ངན་ཀ་རལ“ལུ་སི་ལ་ཐུག་པར་དུས་བཏབ་ཡོད། ལམ་བར་དུ་ངས་དམག་འཁྲུག་གི་
སྐོར་ལ་བསམ་བློ་བཏང་བ་ཡིན། བརྗོད་དོན་དམག་འཁྲུག་དང་འབྲེལ་བའི་གློག་བརྙན་
ལ་བལྟས་རྗེས་ངས་རྒྱུན་པར་འདི་ལྟར་དམག་འཁྲུག་དང་འབྲེལ་བའི་དོན་དག་མང་པོ་
ཞིག་དྲན། ངའི་སེམས་ལ། གལ་ཏེ་སུ་ཞིག་གིས་ང་དམག་འཁྲུག་ལ་མངགས་པ་ཡིན་ན་
ངས་བཟོད་བསྲན་མི་ཐུབ་པ་ཁོ་ཐག་ཡིན་སྙམ། གལ་ཏེ་ང་རང་གཅིག་པུ་གློ་བུར་ཁྲིད་ནས་
སྲོག་ཐོག་ཏུ་བཏང་ན་སྐྱོན་མེད་མོད། གལ་ཏེ་དམག་གི་ནང་དུ་དུས་ཡུན་རིང་བོར་འདུག་
དགོས་ན་ནི་བཟོད་པར་དཀའ་བ་ཞིག་ཡིན་སེམས་ཐག་རེད། ལྟས་ངན། ངའི་གཅེན་
པོD.B.དམག་དཔུང་དུ་ལོ་བཞི་ལ་བསྡད་པར་མ་ཟད་ཅོར་མཎ་ཌི་འབེབས་པའི་དམག་
འཁྲུག་སོགས་ལའང་ཞུགས་མྱོང་། དེའི་སྟབས་ཀྱིས་ངས་ཁོ་དམག་དཔུང་དུ་སྡོད་པ་ལས་
དམག་འཁྲུག་ལ་ཞུགས་ན་དགའ་བོ་ཡོད་པ་ཤེས་ཡོད། དེ་དུས་ང་བྱིས་པ་ཆུང་ཆུང་ཞིག་
ཡིན་ཡང་རྒྱུན་པར་གུང་གསེང་ནམ་ཡིན་ལ་ཁོ་ཁྱིམ་དུ་ལོག་ཡོང་བ་གསལ་བོར་དྲན་གྱིན་
འདུག དེ་དུས་ཁོ་རྟག་པར་མལ་ཁྲིའི་སྟེང་གན་རྐྱལ་དུ་ཉལ་ནས་འདུག་པ་ལས་འགྲུལ་
ཁང་ནང་དུའང་མི་ཡོང་། དེའི་རྗེས་སུ་ཁོ་ཕྱི་རྒྱལ་ལ་དམག་འཁྲུག་རྒྱག་པར་སོང་། ཡིན་ན་
ཡང་ཁོའི་ལས་ཀ་གཙོ་བོ་ནི་ཉིན་གང་བོར་ཧོལ་རྒྱུག་ལ་དགའ་བའི་དམག་སྤྱི་ཞིག་བཀོད་
འདོམས་རླངས་འཁོར་ལས་ཡར་སྐྱེལ་མར་སྐྱེལ་བྱེད་རྒྱུ་དེ་ཡིན་པས་ཁོ་ལ་རྨས་སྐྱོན་གང་
ཡང་མ་ཕོག ཐེངས་ཤིག་ཁོས་ང་དང་ནུ་བོ་གཉིས་ལ་གལ་ཏེ་མི་ཞིག་གིས་ངའི་ལག་ཏུ་བོའུ་
བཞག་ནས་བཙན་གྱིས་རྒྱག་པར་བསྐུལ་ན་ངས་ངོ་མ་གང་ཞིག་ལ་རྒྱག་དགོས་པའང་མི་
ཤེས་ཟེར། ཁོས་ད་དུང་ཁོ་ཚོའི་དམག་དཔུང་ནང་དུའང་ཎ་ཙིའི་དམག་མི་ཐ་ཤལ་དེ་འདྲ་
ཤིན་ཏུ་མང་པོ་ཡོད་ཟེར། ཐེངས་ཤིག་ལ་ཨ་ལིའེ་ཡིས་ངའི་གཅེན་པོར་དམག་ལ་ཞུགས་
པ་ནི་དོན་དག་ཡག་པོ་ཞིག་ཡིན་ནམ་ཞེས་དྲིས་པ་ངས་ད་ལྟའང་གསལ་བོར་དྲན་གྱིན་
འདུག གཅེན་པོ་ནི་རྩོམ་པ་པོ་ཞིག་ཡིན་པས་ཨ་ལིའེ་ཡིས་དེས་ཁྱོད་ཀྱི་རྩོམ་འབྲི་བ་ལ་
ཕན་ཐོགས་ཡོད་དམ་མེད་ཅེས་དྲིས་པར། ཁོས་ཨ་ལིའེ་ལ་ཁོའི་འཇོང་སྤོལ་ལག་ཤུབས་
ཁྱེར་ཤོག་ཟེར། དེ་ནས་ཁོས་ཨ་ལིའེ་ལ་མཚན་སྙན་གྲགས་ཡོད་པའི་དམག་འཁྲུག་སྙན་
ངག་པ་ནི་རུ་པེར་ཊ•བྷ་རུ་ཀེ་ཡིན་ནམ་ཨེ་མི་ལི་ཌི་ཀིན་སོན་ཡིན་པ་རེད་ཅེས་དྲིས་བྱུང་།
ཨ་ལིའེ་ཡིས་ཨེ་མི་ལི་ཌི་ཀིན་སོན་རེད་ཅེས་སྨྲས། ཡིན་ན་ཡང་ངས་དེའི་སྐོར་ཅི་ཡང་མི་
ཤེས། སྤྱིར་ན་ངས་སྙན་ངག་གི་དེབ་མང་པོ་བཀླགས་མྱོང་མེད། ངས་གསལ་བོར་ཤེས་པ་
ཞིག་ནི་གལ་ཏེ་ང་རང་དམག་ལ་ཞུགས། དེ་ནས་ལྟས་ངན་ཨག་ལེ་དང་སིད་རད་ལ་ཊེར་
དང་མུ་རི་སེ་སོགས་དང་ལྷན་དུ་ཞོགས་རྩལ་སྦྱོང་བར་འགྲོ་དགོས་ཚེ། ང་རང་སྨྱོ་སྲིད་པ་
ཁོ་ཐག་ཡིན་སྙམ། དྲང་མོར་བཤད་ན་ང་ན་ཆུང་དམག་དཔུང་དུ་ཞུགས་མྱོང་། དེ་ཡང་ཕལ་
ཆེར་གཟའ་འཁོར་གཅིག་ཙམ་གྱི་ཡུན་ལ་ན་ཆུང་དམག་དཔུང་དུ་བསྡད། དེ་དུས་མདུན་
གྱི་མི་དེའི་གཉའ་བར་ཅེར་ནས་སྡོད་པ་དེ་ཡང་ང་ལ་བཟོད་དཀའ་བ་ཞིག་བྱུང་། ཡིན་
ནའང་ཁོ་ཚོས་རྟག་པར་ང་ཚོ་ལ་མདུན་གྱི་མི་དེའི་གཉའ་བར་ཅེར་ནས་སྡོད་ཅེས་ཟེར།
ངས་ལྷ་ཆེན་པོ་དཔང་དུ་བཞག་ཆོག གལ་ཏེ་ད་ལྟ་དམག་འཁྲུག་ཅིག་བྱུང་ནས་དམག་ལ་
འགྲོ་བ་ལས་ཁོ་ཚོས་ང་སྲོག་ཐོག་ཏུ་བཏང་རུང་འགྱོད་པ་སྤུ་ཙམ་མེད། ད་ལྟ་བསམས་ན་
ང་ནི་གཅེན་པོD.B.ལའང་རྒྱུས་ཆེན་པོ་མེད་པ་འདྲ། སྤྱིར་ན་ཁོ་དམག་འཁྲུག་ལ་མཐའ་
གཅིག་ཏུ་མི་དགའ་ན་ཡང་ན་ནིང་ཁོས་ང་ལ《མཚོན་དང་གཏན་དུ་བྲལ་བར་ཤོག》ཅེས་
པའི་དཔེ་ཆ་ཞིག་ཀློག་ཏུ་བཅུག་པར་མ་ཟད། ཁོས་ད་དུང་ང་ལ་དཔེ་ཆ་དེ་ཡག་པོ་ཞིག་ཞེ་
དྲག་ཡོད་ཅེས་སྨྲས། དེ་ནི་ངས་ནམ་ཡང་ཧ་མི་གོ་བའི་དོན་དག་ཅིག་ཡིན། དཔེ་ཆ་དེའི་ནང་
དུ་མིང་ལ་ཧེན་རི་ཟེར་བའི་ལྡིང་དཔོན་གཞོན་པ་ཞིག་ཡོད་པ་དེ་མ་གཞི་མི་ཡག་པོ་ཞིག་ཡོད་
ན་ཡང་། ངས་ཧ་མི་གོ་བ་ནི། D.B.ལྟ་བུ་དམག་འཁྲུག་ལ་མཐའ་གཅིག་ཏུ་སུན་པའི་མི་ཞིག་
ཅིའི་ཕྱིར་མ་ཡིན་ཡིན་མདོག་བྱེད་པའི་མི་སྣ་དེ་འདྲ་ལ་དགའ་བ་དེ་རེད། དཔེར་ན་ཁོ་ཕྱོགས་
གཅིག་ནས་རཱིང•ལརཌ་ནེར་གྱི《གཞན་ལས་འཕགས་པའི་གྷ་ཚི་བྷི》ལ་དགའ་བ་དང་ཡང་
ཕྱོགས་གཅིག་ནས《མཚོན་དང་གཏན་དུ་བྲལ་བར་ཤོག》ཅེས་པའི་ཟོལ་བཅོས་ཀྱི་དཔེ་ཆ་
ཞིག་ལ་དགའ་བ་ནི་དངོས་གནས་ཧ་གོ་མི་སྲིད་པ་ཞིག་རེད། ངས་དེ་ལྟརD.B.ལ་བཤད་པར་
ཁོ་ངའི་སྟེང་ལ་ཁོང་ཁྲོ་ལངས་བྱུང་བ་འདྲ། ཁོས་ང་ལ་ཁྱོད་ད་དུང་ལོ་ན་ཆུང་བས་རོལ་མྱོང་
བྱེད་མ་ཤེས་པ་རེད་ཟེར། ཡིན་ནའང་སྐད་ཆ་དེ་ངས་སེམས་ནས་ཁས་མི་ལེན། དེ་ནས་ཡང་
བསྐྱརD.B.ལ། ང་རང་རཱིང“ལརཌ་ནེར་གྱི《གཞན་ལས་འཕགས་པའི་གྷ་ཚི་བྷི》ལ་ཤིན་ཏུ་
དགའ་བོ་ཡོད། གྷ་ཚི་བྷི་ཞེས་པའི་མི་སྣ་དེ་ནི་ཟོལ་མེད་གཞུང་དྲང་གི་མི་ཞིག་ཡིན་པས་ང་
སེམས་གཏིང་ནས་ཁོ་ལ་དགའ་བོ་ཡོད་ཅེས་བཤད་པ་ཡིན། ཡང་གཅིག་བཤད་ན་རྡུལ་ཕྲན་
འབར་མདེལ་གསར་གཏོད་བྱས་པ་དེར་ང་རང་སེམས་སྤྲོ་བོ་ཡོད་དེ། གལ་སྲིད་ཡང་བསྐྱར་
དམག་འཁྲུག་ཅིག་བྱུང་བའི་དབང་དུ་བཏང་ན། ང་འབར་མདེལ་གྱི་སྟེང་དུ་ཞོན་ནས་འགྲོ་
ཁོ་ཐག་ཡིན། ལྟས་ངན། ངས་ངོ་མ་བཤད་པ་ཡིན། ངས་ལྷ་ཆེན་པོ་དཔང་དུ་བཞག་ཆོག

བཅུ་དགུ།

གལ་ཏེ་ཁྱོད་ནིག་ཡོར་གྲོང་ཁྱེར་ལ་ཆ་རྒྱུས་མེད་ན། ངས་བེ་ཁུར་ཆང་ཁང་འདི་ངོ་
སྤྲོད་གསལ་བོ་ཞིག་བྱེད་ཡ། ཆང་ཁང་དེ་ནི་སེ་ཋིན་མགྲོན་ཁང་དུ་ཡོད་ལ། དེ་དུས་ང་
རྒྱུན་པར་ཆང་ཁང་དེར་འགྲོ་ཡི་ཡོད་མོད། ད་ལྟ་དེ་ཙམ་འགྲོ་ཡི་མེད། དེ་ནི་རྒྱས་སྤྲོས་ཆེ་
བའི་ཆང་ཁང་གི་རིགས་སུ་གཏོགས་པས་ནང་དུ་མ་ཡིན་ཡིན་མདོག་བྱེད་མི་ཧ་ཅང་མང་
པོ་ཡོད། དེ་རུ་ད་དུང་མིང་ལ་ཊི་ཎ་དང་ལྔ་ཎི་ནེ་ཟེར་བའི་ཧྥ་རན་སིའི་བུ་མོ་གཉིས་ཡོད་
ལ། མོ་གཉིས་ཀས་ནམ་རྒྱུན་མཚན་མོར་ཐེངས་གཉིས་གསུམ་ལ་རྣོ་སྦྲེང་དཀྲོལ་བའམ་གླུ་
དབྱངས་ལེན་གྱིན་ཡོད། གཅིག་གིས་རྣོ་སྦྲེང་དཀྲོལ་བ་སྙན་པོ་ཁྱོན་ནས་མེད་ལ་གཅིག་
གིས་བླངས་པའི་གླུ་དབྱངས་མང་ཆེ་བ་མ་རབས་ཐ་ཤལ་གྱི་རིགས་སུ་གཏོགས་ཤིང་དེ་དག་
མང་ཆེ་བ་ཡང་ཧྥ་སྐད་ཀྱིས་བླངས་པ་ཤ་སྟག་ཡིན། ལྗ་ཎི་ནེ་ཞེས་པའི་བུ་མོ་དེས་ནམ་རྒྱུན་
གླུ་དབྱངས་མ་བླངས་པའི་སྔོན་ལ་སྐད་སྦུག་ལག་ཏུ་བཟུང་སྟེ། ཤིན་ཏུ་མི་དག་པའི་དབྱིན་
སྐད་ཀྱིས “གཤམ་དུ་ངེད་གཉིས་ཀས་ལྷན་རྒྱས་ལ《ཁྱོད་ལ་ཧྥ་རན་སིའི་བུ་མོ་མཛེས་མ་
ཞིག་དགོས་སམ》ཞེས་པའི་གླུ་དབྱངས་ཤིག་འབུལ་རྒྱུ་ཡིན། དེ་ནི་ཧྥ་རན་སིའི་བུ་མོ་ཞིག་
གྲོང་ཁྱེར་ཆེན་པོ་ཞིག་ལ་སོང་། ནིག་ཡོར་ལྟ་བུའི་གྲོང་ཁྱེར་ཆེན་པོ་ཞིག་ལ་སོང་ཞིང་། དེ་
ནས་མིང་ལ་བྷ་རུག་ལིན་ཟེར་བའི་བུ་ཞིག་དང་འགྲོགས་འདྲིས་བྱུང་བ་ཞིག་ཡིན་པས།
ལྷན་རྒྱས་གླུ་དབྱངས་འདི་ལ་དགའ་བར་སྨོན” ཞེས་ཤིན་ཏུ་བཅོས་མའི་སྐད་ངག་འཇམ་
པོར་སྨྲ་ཞིང་། དེ་ནས་མོས་དབྱིན་སྐད་དང་ཧྥ་སྐད་འདྲེས་མའི་གླུ་དབྱངས་རྫོབ་ཏོ་ཞིག་
བླངས་ཡོང་། དེ་དུས་ཆང་ཁང་ནང་གི་མ་ཡིན་ཡིན་མདོག་སྟོན་པའི་མི་དེ་ཚོས་མཉམ་
གཅིག་ཏུ་ཐལ་མོ་རྡེབ་པའམ་ཡང་ན་སི་སྒྲ་སྒྲོག་པར་བྱེད། སྐབས་དེར་ཁྱོད་ནི་འཇིག་རྟེན་
ཁམས་ཀྱི་གང་ཟག་ཐམས་ཅད་ལ་ཞེན་པ་ལོག་ཡོང་བ་ཁོ་ཐག་ཡིན། ད་དུང་བཅད་སྟེགས་
སུ་སྡོད་པའི་ལྟས་ངན་དེ་ཡང་མི་ངན་པ་ཐ་ཤལ་ཞིག་ཡིན་ལ། ནམ་རྒྱུན་མི་ཆེན་གྲགས་
པ་ཅན་ཞིག་གམ་ཡང་ན་རྒྱུ་འབྱོར་སྙན་གྲགས་ཀུན་ནས་རྒྱས་པ་ཞིག་མིན་ན་ཁོས་ཁ་ཡ་
ཙམ་ཡང་མི་བྱེད་ལ། གལ་ཏེ་དེ་ལྟ་བུའི་མི་ཞིག་ཡིན་ཚེ་ཁོའི་གདོང་ཡོངས་ལ་བཅོས་མའི་
འཛུམ་ཆུང་སྐྱུག་བྲོ་བ་ཞིག་མངོན་ཡོང་། དེ་བས་ང་རང་ད་ལྟ་ཆང་ཁང་དེ་རུ་འགྲོ་བ་ཤིན་
ཏུ་ཉུང༌།
  ང་དེར་སླེབས་དུས་ཆང་ཁང་ནང་ན་མི་ཤིན་ཏུ་མང་པོ་འདུག ང་བཅད་སྟེགས་ཀྱི
འཁྲིས་སུ་ལངས་བསྡད་དེ་བསབ་ཆུ་དང་ཨ་རག་ཝི་སི་གཉིས་བླངས། དེ་ལྟར་ལངས་བསྡད་
ན་ཁོ་ཚོས་ངའི་གཟུགས་པོ་མཐོང་ངེས་པས་ལྟས་ངན་སུ་ཞིག་གིས་ང་ནར་སོན་མེད་ཅེས་
བཤད་ཐུབ། དེ་ནས་ངས་འཁྲིས་ཀྱི་མ་ཡིན་ཡིན་མདོག་སྟོན་པའི་སྐྱེ་བོ་དེ་དག་ལ་ཐེངས་
ཤིག་བལྟས་པ་ཡིན། ངའི་ཉེ་སར་སྡོད་པའི་སྐྱེས་པ་ཞིག་གིས་བུད་མེད་ཅིག་གི་ལག་མགོ་
ནས་བཟུང་སྟེ། ལྷ་ལྕམ་ཞིག་གི་ལག་པ་དང་ཁྱད་མི་འདུག་ཅེས་མང་པོ་ཞིག་ལབ་ཀྱིན་
འདུག ངོ་མ་དགོད་བྲོ་བ་ལ། བཅད་སྟེགས་ཕ་རོལ་ཏུ་སྡོད་པ་དེ་དག་མང་ཆེ་བ་ནི་རྟགས་
མཚུངས་རྗེས་ཆགས་པ་རྐྱང་རྐྱང་རེད། ཁོ་ཚོའི་ཕྱི་ཚུལ་ལ་བལྟས་པ་ཙམ་གྱིས་མི་ཤེས་ན་
ཡང་། ངས་ཁོ་ཚོ་རྟགས་མཚུངས་རྗེས་ཆགས་པ་ཡིན་ཚུལ་ཧ་གོ་ཡི་ཡོད། ཏག་ཏག་སྐབས་
དེར། ལྟས་ངན་ལཱའོ་སུ་ཆང་ཁང་དུ་འཛུལ་ཡོང་།
  ལྟས་ངན་ལཱའོ་སུ་མི་སྐྱིད་པོ་ཞིག་ཡིན། ང་ཝུ་ཊོན་སློབ་འབྲིང་དུ་ཡོད་དུས་ཁོ་ནི་
ངའི་སློབ་སྟོན་པ་ཡིན། ལྟས་ངན་འདིས་རྟག་པར་ཁོའི་མལ་ཁང་དུ་མི་མང་པོ་བསྡུས་ནས་
འདོད་པའི་སྐོར་ཁོ་ན་ང་ཚོར་བཤད་ཀྱིན་ཡོད་སྟབས། དྲང་མོར་བཤད་ན་ཁོ་ནི་ངའི་འདོད་
སྤྱོད་སྐོར་གྱི་སློབ་སྟོན་པ་དེ་ཡིན། ཁོ་མ་གཞི་ནས་དེའི་སྐོར་ལ་འཇོན་པོ་ཡོད་པར་མ་ཟད་
ལོག་གཡེམ་སྐོར་ལ་དེ་བས་ཀྱང་འཇོན། ཁོས་རྟག་པར་ང་ཚོར་སྐྱེས་མ་རྟགས་མཚུངས་
རྗེས་ཆགས་པའི་སྐོར་དང་ཡང་ན་སུ་ཞིག་གིས་སྐྱེས་མའི་དོར་ཐུང་རང་གི་ཞྭ་མོའི་ནང་
བསླན་ཡོད་པ་སོགས་མདོ་མེད་པའི་དོན་དག་རྐྱང་རྐྱང་བཤད། ལྟས་ངན་འདིས་རྒྱལ་
ཁབ་འདི་ན་རྟགས་མཚུངས་རྗེས་ཆགས་པ་ག་ཚོད་ཡོད་པ་ཚང་མ་ཤེས་ཀྱིན་ཡོད་པ་འདྲ་
སྟེ། ཁྱོད་ཀྱིས་མི་ཞིག་གི་མིང་ནས་བཟུང་ན་ལྟས་ངན་དེས་དེ་མུར་མི་དེ་རྟགས་མཚུངས་
རྗེས་ཆགས་པ་ཡིན་མིན་ཁ་ཚོན་བཅད་ནས་སྨྲ་བར་མ་ཟད། ཁྱད་པར་དུ་ཁོས་གློག་བརྙན་
འཁྲབ་སྟོན་པ་སུ་སུ་རྟགས་མཚུངས་རྗེས་ཆགས་པ་རེད་ཅེས་ཁ་ཚོན་བཅད་ནས་སྨྲ་བར་
བྱེད། ད་དུང་འཇིག་རྟེན་ཁམས་ཀྱི་གཉེན་བསྒྲིགས་ཟིན་པའི་སྐྱེས་པ་མང་ཆེ་བ་ཞིག་
རྟགས་མཚུངས་རྗེས་ཆགས་པ་ཞིག་ཡིན་ཟེར་ལ། ཁོ་ཚོས་རང་ཉིད་རྟགས་མཚུངས་རྗེས་
ཆགས་པ་ཡིན་ཚུལ་ཧ་གོ་ཡི་མེད་ཟེར། གལ་ཏེ་ཁྱོད་ལ་རྟགས་མཚུངས་རྗེས་ཆགས་པའི་
རྟགས་མ་ལུས་པ་ཚང་བའི་ཚེ་ན། ཞག་གཅིག་གི་ཡུན་ལ་རྟགས་མཚུངས་རྗེས་ཆགས་པར་
འགྱུར་འགྲོ་བ་རེད་ཅེས་བཤད་པ་དེས་ང་སྐྱི་གཡའ་བར་བྱས། དེའི་སྟབས་ཀྱིས་ངས་རྒྱུན་
པར་རང་ཉིད་ནམ་ཞིག་གློ་བུར་རྟགས་མཚུངས་རྗེས་ཆགས་པར་འགྱུར་མི་འགྲོ་འམ་སྙམ་
གྱིན་སེམས་ཁྲལ་བྱེད་ཀྱི་ཡོད། ཡིན་ན་ཡང་ལྟས་ངན་ཁོ་མ་གཞི་ནས་རྟགས་མཚུངས་རྗེས་
ཆགས་པ་ཞིག་ཡིན་པ་འདྲ་སྟེ། ཁྱོད་རང་ཁང་བའི་བར་ཁྱམས་ནས་འགྲོ་དུས་ཁོས་རྟག་
པར “འདི་ལ་ཚོད་ལྟ་ཞིག་བྱོས་དང་། ཆེ་ཆུང་རན་པོ་ཡོད་དམ” ཞེས་ཁྱོད་ཀྱི་འོག་ལ་
ཤུགས་ཀྱིས་གཞུ་བར་བྱེད་ལ། ཡང་རྒྱུན་པར་གསང་སྤྱོད་ཀྱི་སྒོ་མོ་ཆེར་ཕྱེ་ནས་ཁྱོད་དང་
ཁ་བརྡ་བྱེད་པའི་བཟོ་ལྟ་དེ་དག་ལ་བལྟས་ན་ཁོ་ལ་རྟགས་མཚུངས་རྗེས་ཆགས་པ་ཞིག་གི་
རྟགས་ཆ་ཆ་ཚང་འཛོམས་འདུག་པ་འདྲ། ང་ཚོའི་སློབ་གྲྭའི་ནང་དུའང་རྟགས་མཚུངས་རྗེས་
ཆགས་པ་མང་པོ་ཡོད་པ་ང་ལ་རྒྱུས་ཡོད་པས། སྐབས་འགར་ངའི་སེམས་ལ་ལྟས་ངན་ལཱའོ་
སུ་འདི་རྟགས་མཚུངས་རྗེས་ཆགས་པ་ཞིག་མིན་འགྲོ་སྙམ་གྱིན་ཡོད། ཡིན་ནའང་ཁོ་ནི་མི་
སྤྱང་བོ་ཞིག་ཡིན། དངོས་གནས་སྤྱང་གྲུང་ལྡན་པ་ཞིག་ཡིན།
  ཁོས་རྒྱུན་པར་མི་གཞན་དང་ཐུག་དུས “ཁམས་བཟང” སོགས་ཅི་ཡང་མི་བཤད།
རྐུབ་སྟེགས་སུ་བསྡད་དེ་ང་ལ་བཤད་པའི་སྐད་ཆ་དང་པོ་ནི་ཁོ་དུས་ཡུན་སྐར་མ་འགའ་
ལ་མ་གཏོགས་འདུག་ཁོམ་མེད་ཟེར་བ་དེ་རེད། ཁོས་ད་དུང་འཛོམ་ཆད་གཞན་ཞིག་ཡོད་
ཅེས་ཧྭགས་ཉུང་བའི་མར་ཊིན་ཆང་རག་ཅིག་བླངས།
  “ཝེ། ངས་ཁྱོད་ལ་རྟགས་མཚུངས་དགའ་རོགས་ཤིག་བཙལ་ཡོད།” ངས་ཁོ་
ལ “བཅད་སྟེགས་ཀྱི་ཕ་རོལ་ན་ཡོད། ཁྱོད་ཀྱིས་དེའི་ཕྱོགས་ལ་མ་ལྟ་ཨ། ངས་ཆེད་དུ་ཁྱོད་
ལ་ཁྲིད་ཡོང་བ་ཡིན།”
  “དེ་ལྟར་བཤད་ན་ཁྱོད་སྣང་བ་སྐྱིད་པོ་ཡོད་དམ།” ཁོས་ང་ལ “ཁྱོད་ད་དུང་སྔར་གྱི་
ཧོལ་ཌེན·ཀོལ་ཧྲིལཌ་དེ་རེད། ནམ་ཞིག་ལ་ནར་སོན” ཟེར།
  ང་རང་ཁོའི་སྐད་ཆ་དེ་ལ་སུན་པོ་ཡོད་ནའང་། ཁོ་དང་ཕྲད་པས་ང་རང་དངོས་གནས་
དགའ་བོ་བྱུང་།
  “ད་སྐབས་ཁྱོད་ཀྱིས་སུ་ཞིག་ལ་སྤྱོད་ཀྱིན་ཡོད་དམ།” ངས་ཁོ་ལ་དེ་ལྟར་དྲིས། དེ་
ལྟར་དྲིས་ན་ཁོ་ཚིག་པ་བཟའ་ངེས།
  “གཟོབས་ཨ།” ཁོས་ང་ལ “གནམ་རྒན་མ། ཁྱོད་རྒྱབ་ཕྱོགས་སུ་སྙེས་དང” ཟེར།
  “ངས་གཟབ་ཀྱིན་ཡོད།” ངས་ཁོ་ལ “ཀོ་ལུམ་བྷི་ཡ་གཙུག་ལག་སློབ་ཆེན་དེ་ག་
འདྲ་འདུག ཁྱོད་རང་སློབ་གྲྭ་དེར་དགའ་མོས་ཡོད་དམ།”
  “དེ་ད་བཤད་ཅི་དགོས། ང་དགའ་མོས་མེད་ན་ངས་སློབ་གྲྭ་དེར་རྒྱུགས་སྤྲོད་དམ།”
ཁོས་དེ་ལྟར་ལན་བཏབ། སྐབས་ལན་རེར་ཁོས་དངོས་གནས་མི་ལ་སུན་པོ་སྐྱེ་རུ་འཇུག
  “ཁྱོད་ཀྱིས་ཆེད་ལས་ཅི་ཞིག་སྦྱོང་གིན་ཡོད།” ངས་ཁོ་ལ “ལོག་གཡེམ་གྱི་སྐོར་
ཡིན་ནམ།” དེ་ནི་ཀུ་རེ་ཡིན།
  “ཁྱོད་ལ་ཅི་བྱུང་། ལྟས་ངན། དེ་ལྟར་བཤད་ན་ཁྱོད་ཀྱི་སྣང་བ་སྐྱིད་དམ།”
  “མ་རེད། ངས་ཁྱོད་ལ་ཀུ་རེ་བཤད་པ་ཡིན།” དེ་ནས་ངས་སླར་ཡང་ཁོ་ལ “ཝ་ཡེ།
ལཱའོ་སུ། ཁྱོད་རང་སྤྱང་བོ་ཡོད་པས་བཀའ་འདྲི་ཞིག་ཞུ་རྒྱུ་ཡོད། ངའི་གནས་བབ་འདི་ངོ་
མ-”
  ཁོས་ང་ལ་སྐད་ཆེན་པོས “ཉོན་དང་ཀོལ་ཧྥིལཌ། ཁྱོད་རང་འདིར་བསྡད་ནས་ལྷོད་
ལྷོད་ངང་ཁ་བརྡ་ཞིག་བྱ་འདོད་དམ། དལ་ལྷོད་ལྷོད་ཀྱི་ཁ་བརྡ— ”
  “ད་རེད། ད་རེད།” ངས་ཁོ་ལ “ཁྱོད་འུར་མ་ལངས།” ཕར་བལྟས་ན་ཁོས་ང་དང་
གཟབ་ནན་གྱི་ཁ་བརྡ་ཞིག་བྱ་འདོད་མེད་པ་ཤེས་ཐུབ། སྤྱང་བོ་ཡོད་པའི་མི་འདི་ཚོར་
འདི་འདྲའི་སྐྱོན་ཞིག་ཡོད་དེ། ཁོ་ཚོས་ནམ་རྒྱུན་གཞན་དང་གཟབ་ནན་གྱི་ཁ་བརྡ་ཞིག་
བྱེད་མི་སྲིད་པ་འདྲ། དེའི་སྟབས་ཀྱིས་ངས་ཁོ་ལ་ཁ་བརྡ་གཞན་ཞིག་གི་གླེང་བསླངས་པ་
ཡིན “དྲང་མོར་ཤོད་དང་།” ངས་ཁོ་ལ “ད་དུང་སྔར་གྱི་ཝུ་ཊོན་གྱི་བུ་མོ་དེ་དང་འགྲོག་
གིན་ཡོད་དམ།”
   “གནམ་རྒན་མ། དེ་མིན།”
   “འོ་ན།”
   “ཁྱོད་ཀྱིས་དེ་རིང་འདྲི་རག་བར་དུ་ངས་ངོ་མ་མོ་རང་དྲན་མ་མྱོང་། ངོ་མ་ཡིན། ད་
ལྟ་མོ་ཎེའུ་ཧམ་པ་ཞི་རེ་མངའ་སྡེའི་སྐད་གྲགས་ཆོད་པའི་འཕྱོན་མ་ཨང་དང་པོ་དེ་ཡིན་
ཡང་སྲིད།”
   “སྐད་ཆ་དེ་སྙན་མོ་ཞིག་རྩ་བ་ནས་མ་རེད། མོས་ཁྱོད་ལ་ཉལ་བོ་བྱེད་བཅུག་པ་དེ་ཁོ་
ནར་བསམས་ན་ཡང་། ཁྱོད་ཀྱིས་མོ་ལ་དེ་ལྟར་བཤད་ན་མི་འོས།”
   “འོ། གནམ་རྒན་མ།” ལྟས་ངན་ལཱའོ་སུ་ཡིས་ང་ལ “འདི་ད་ཀོལ་ཧྥིལཌ་ལུགས་ཀྱི་

ཁ་བརྡ་བྱེད་སྟངས་ངོ་མ་དེ་ཡིན་ནམ། ཁྱོད་ཀྱིས་ང་ལ་དྲང་མོར་ཤོད་དང” ཟེར།
   “དེ་ཡང་མིན་མོད། གང་ལྟར་དེ་ལྟར་བཤད་ན་མི་འགྲིག་གི མ་མཐའ་ཡང་མོས་
ཁྱོད་ལ”
   “ངེད་གཉིས་ཀྱིས་དོན་དག་འདི་ཁོ་ན་གླེང་དགོས་སམ།”
དེ་ནས་ངས་ཅི་ཡང་མ་བཤད། གལ་ཏེ་མུ་མཐུད་དུ་བཤད་ན་ཁོ་གློ་བུར་ཡར་ལངས་
ནས་ཕྱིར་འགྲོ་བར་སྲིད། ངས་སླར་ཡང་ཆང་རག་ཅིག་བླངས།
  “ད་ལྟ་ཁྱོད་སུ་དང་འགྲོག་གི་ཡོད།” ངས་ཁོ་ལ “ང་ལ་བཤད་ན་ཆོག་གམ།”
  “ཁྱོད་ཀྱིས་ངོ་ཤེས་པ་མ་རེད།”
  “སུ་ཡིན་ནམ། ངས་ངོ་ཤེས་ན་ཡང་ཐང་།”
  “གྷ་རིན་ཝི་ཆ་གྲོང་སྡེ་རུ་སྡོད་པའི་བུ་མོ་ཞིག་ཡིན། མོ་ནི་བརྐོས་རིས་པ་ཞིག་རེད།
ཁྱོད་ཀྱིས་ཤེས་འདོད་ན”
  “ཀུ་རེ་བཤད་པ་མིན་ནམ། མོ་ལོ་ག་ཚོད་རེད།”
  “སུས་ཤེས། ངས་མོའི་ལོ་ཚོད་མ་དྲིས།
  “འོ། ཚོད་དཔག་བྱས་ན།”
  “སུམ་ཅུའམ་ཡང་ན་བཞི་ཅུར་ཉེ་ཡང་སྲིད།” ཁོས་དེ་ལྟར་བཤད།
  “བཞི་བཅུ་ལ་ཉེ་ཨེ། ངོ་མ་ཡིན་ནམ། ཁྱོད་རང་ལོ་ཆེ་བའི་བུད་མེད་ལ་དགའ་
འམ།” ངས་ཁོ་ལ་དེ་ལྟར་དྲིས། དྲང་མོར་བཤད་ན་ཁོ་ལ་འདོད་པའི་ཕྱོགས་ཀྱི་ཤེས་བྱ་མང་
པོ་ཡོད་ལ། ངས་ངོ་ཤེས་པའི་ནང་དུ་ཁོ་དང་འདྲ་བའི་མི་མང་པོ་མེད། ཁོ་ལོ་བཅུ་བཞི་ཙམ་
ལ་སོན་དུས་ནས་ཚངས་བུ་ཞིག་མིན། ངོ་མ་ཁོས་དེ་དུས་ནས་ཕོ་མོའི་ལུས་འབྲེལ་སྐོར་ཧ་
གོ་ཡོད། ངོ་མ་ཡིན།"
  “ང་ན་སོ་སྨིན་པའི་བུད་མེད་ལ་དགའ་བོ་ཡོད། གལ་ཏེ་ཁྱོད་ཀྱིས་འདི་འདྲི་བ་འདི་
ཡིན་ན།”
  “ངོ་མ་ཡིན་ནམ། ཅིའི་ཕྱིར། ཁོ་མོ་ཚོ་འདོད་པ་སྤྱོད་པ་ལ་གཞན་ལས་འཇོན་པོ་ཡོད་
པ་ཡིན་ནམ།”
  “ཝ་ཡེ། ངས་ཁྱོད་ལ་གསལ་བོར་བཤད། དོ་ནུབ་ངས་ཀོལ་ཧྥིལཌ་ལུགས་ཀྱི་དྲི་བ་
ཐམས་ཅད་ལ་ལན་མི་འདེབས་ཁོ་ཐག་ཡིན། ལྟས་ངན། ཁྱོད་ཡང་སྙིང་ནམ་ཞིག་ལ་
ནར་སོན། "
  དེ་ནས་ངས་ཇ་ཡུན་ཙམ་ལ་ཅི་ཡང་མ་བཤད། ལཱའོ་སུ་ཡིས་སླར་ཡང་མར་ཊིན་
ཆང་རག་ཅིག་བླངས་ཤིང་ཆང་མ་ལ་ཧྭགས་ནི་ཤེས་མི་ཤེས་ཙམ་ལས་མི་དགོས་ཞེས་ནན་
བཤད་ཅིག་བྱས།
  “ཝེ། ཁྱོད་མོ་དང་དུས་ཡུན་ག་ཙམ་ལ་འགྲོགས་པ་ཡིན། རྐོས་རིས་པ་བུད་མེད་
དེ་ལ།” ངས་ཁོ་ལ་དེ་ལྟར་དྲིས། ངོ་མ་བཤད་ན་ང་ལ་དོན་དག་དེ་ཤེས་འདོད་ཅིག་སྐྱེས་
བྱུང་། “ང་ཝུ་ཊོན་སློབ་འབྲིང་ན་ཡོད་དུས་ནས་ཁྱོད་ཀྱིས་མོ་ངོ་ཤེས་ཀྱི་ཡོད་དམ།”
   “དེ་དུས་ངོ་ཤེས་ཀྱི་མེད། མོ་ཨ་རིར་ཡོང་ནས་རིང་བོ་འགོར་མེད།”
   “ཡིན་ནམ། མོ་གང་ནས་རེད།”
   “མོ་དེ་དུས་ཧྲང་ཧའེ་ནས་སླེབས་མ་ཐག་རེད།”
   “ཁྱོད་ཀྱིས་ཀུ་རེ་མ་བཤད། གནམ་རྒན་མ། མོ་རྒྱ་ནག་གི་མི་ཞིག་ཡིན་ནམ།”
   “ངོ་མ་བཤད་པ་ཡིན།”
   “ཁྱོད་ཀྱིས་ཀུ་རེ་མ་བཤད། ངས་ངོ་མ་དོན་དག་དེ་ཤེས་འདོད་པ་ཡིན། ངོ་མ།”
   “ང་རང་ཉིད་ལ་མཚོན་ན། ཤར་ཕྱོགས་མཚན་ཉིད་རིག་པ་ལས་ནུབ་ཕྱོགས་མཚན་
ཉིད་རིག་པ་ལ་དགའ་བོ་ཡོད།”
   “ངོ་མ་དེ་ལྟར་འདོད་དམ། ཁྱོད་ཀྱིས་མཚན་ཉིད་རིག་པ་ཟེར་བ་དེ་གང་ལ་གོ་བ་
ཡིན། འདོད་པ་སྤྱོད་པ་ཟེར་རམ། ཡང་ན་གཞན་ཞིག་བཤད་པ་ཡིན། རྒྱ་ནག་པ་ཚོ་དེའི
ཕྱོགས་ལ་གཞན་ལས་འཇོན་ཟེར་བ་ཡིན་ནམ།”
  “རྒྱ་ནག་པ་ཞིག་ཡིན་པས་ཁྱབ་པ་མེད། ངས་ཤར་ཕྱོགས་པ་ཟེར་བ་ཡིན། ལྟས་ངན།
ངེད་གཉིས་ཀས་འདི་ལྟར་མགོ་རྔ་མེད་པའི་ཁ་བརྡ་འདིའི་མཇུག་སྐྱོང་དགོས་སམ།”
  “ཝེ། ངས་ཁྱོད་ལ་ངོ་མ་འདྲི་ཡི་ཡོད།” ངས་ཁོ་ལ “ཅིའི་ཕྱིར་ཤར་ཕྱོགས་པའི་
མཚན་ཉིད་པ་ལེགས་པོ་ཡོད།
   “གནམ་རྒན་མ། དེ་བཤད་ན་ཉོག་འགྲོ་བ་རེད།” ལཱའོ་སུ་ཡིས་ང་ལ “ཁོ་ཚོས་
འདོད་པ་སྤྱོད་པ་ནི་ལུས་ཀྱི་མྱོང་བ་ཞིག་ཡིན་ལ། སེམས་ཀྱི་མྱོང་བ་ཞིག་ཀྱང་ཡིན་པར་
འདོད་པ་རེད། ཁྱོད་ཀྱིས་གལ་ཏེ་ང་ནི—”
   “ངས་ཀྱང་དེ་ལྟར་འདོད་པ་ཡིན། ཁྱོད་ཀྱིས་བཤད་པ་བཞིན། འདོད་པ་སྤྱོད་པ་ནི་
མ་གཞི་ནས་ལུས་ཀྱི་མྱོང་བ་ཞིག་ཡིན་ལ། སེམས་ཀྱི་མྱོང་བ་ཞིག་ཀྱང་རེད། ངས་ངོ་མ་དེ་
ལྟར་སྙམ་གྱིན་ཡོད། ཡིན་ནའང་ངས་སུ་ལ་འདོད་པ་སྤྱོད་དམ། གལ་ཏེ་ངས་སུ་ཞིག་ལ་
འདོད་པ་སྤྱོད་ཐུབ་ན། ངས་ངོ་མ་ཅི་བྱུང— "
  “ལྟས་ངན། ཀོལ་ཧྥིལཌ། ཁྱོད་ཀྱིས་སྐད་མགོ་དམའ་མོ་བྱོས་དང་། ལྟས་ངན། གལ་
ཏེ་ཁྱོད་ཀྱིས་སྐད་མགོ་དམའ་རུ་གཏོང་མི་ཐུབ་ན། ངེད་གཉིས་ཀྱིས་ཁ་བརྡ་འདིའི་
མཚམས་འཇོག"
  “ལགས་སོ། །ཡིན་ན་ཡང་ངས་ཁྱོད་ལ་འདྲི།” དེ་དུས་ང་རང་དངོས་གནས་ངར་
ལངས། ངའི་སྐད་མགོ་དངོས་གནས་ཅུང་མཐོ་བ་འདྲ། ནམ་རྒྱུན་ངར་ལངས་དུས་སྐད་
མགོ་ཅུང་མཐོ། “དྲང་མོར་བཤད་ན།” ངས་ཁོ་ལ “ངས་འདོད་པ་སྤྱོད་པ་ནི་ལུས་ཀྱི་མྱོང་
བ་ཞིག་ཡིན་ཞིང་། སེམས་ཀྱི་མྱོང་བ་ཞིག་ཀྱང་རེད་སྙམ་ལ། ད་དུང་དེ་ནི་སྒྱུ་རྩལ་ཞིག་
ཀྱང་རེད་འདོད་ཀྱིན་ཡོད། ཡིན་ནའང་། ཁྱོད་ཀྱིས་བུད་མེད་ཡོད་ཚད་ལ་འདོད་པ་སྤྱོད་
སྲིད་དམ། ཁྱོད་ལ་འོ་བྱས་ཚད་ལ་འདོད་པ་སྤྱད་ན་འགྲིག་གམ་ཟེར་བ་ཡིན།”
   “དེའི་སྐོར་མ་བཤད་ན་ཆོག་གམ།”
   “འུན། ལོས་ཆོག ཡིན་ནའང་ཁྱོད་ཀྱིས་ཉོན་དང་། དཔེར་ན་ཁྱོད་དང་རྒྱ་ནག་གི་
བུད་མེད་དེ་ལྟ་བུར་མཚོན་ན། ཁྱོད་གཉིས་ཀ་ལྷན་དུ་སྡོད་དུས་ལས་གང་ཞིག་བགྱིས་ན་
སྐྱིད་པོ་ཡོད་དམ།”
   “ད་དེ་མ་བཤད། ངས་ཁྱོད་ལ་ད་ཅི་ནས་དེ་མ་བཤད་ཅེས་པ་མིན་ནམ།”
 གཅིག་བྱས་ན་ངའི་དྲི་བ་དེ་ཚོ་ཁོའི་གསང་བ་དང་འབྲེལ་ཆེ་བས་ཡིན་ཡང་སྲིད།
ཡིན་ནའང་ང་ཚོ་ཝུ་ཊོན་སློབ་འབྲིང་ན་ཡོད་དུས། ལྟས་ངན་འདིས་རྟག་པར་ང་ཚོ་ལ་
ཁྱོད་ཚོས་རང་གིས་དངོས་སུ་བརྒྱུད་མྱོང་བའི་གསང་བ་ཡང་གསང་གི་སྐོར་དེ་ཁ་བརྡ་བྱོས་
ཞེས་འཆད་ཀྱིན་ཡོད་མོད། ལྟོས། ཁོའི་གསང་བ་དང་འབྲེལ་བའི་དྲི་བ་རེ་བཏོན་ཚེ། ལམ་
སེང་རླུང་ལང་ཡོང་། ཀླད་པ་སྤྱང་བོ་ཡོད་པའི་མི་འདི་ཚོས་ནམ་རྒྱུན་འདི་ལྟར་ཁྱོད་ལ་
ཆུ་ཚད་ཅུང་མཐོ་བའི་གཏམ་གླེང་གང་ཡང་བྱར་མི་འཇུག ཁོ་ཚོས་རྟག་པར་རང་གི་སྨྲ་
བ་བསྡམས་པ་དང་ཕ་རོལ་པོ་ལའང་ཁ་ཚུམས་ཟེར་ངེས། ང་རང་ཝུ་ཊོན་སློབ་འབྲིང་དུ་
ཡོད་དུས། ཐེངས་ཤིག་ངས་ལྟས་ངན་ལཱའོ་སུ་འདི་དོན་དག་ཆུང་ཆུང་ཞིག་གི་སྟེང་ལའང་
ཚིག་པ་ཟ་བ་ཤེས་སོང་། ཉིན་དེར་ལཱའོ་སུ་ཡིས་ཁོའི་མལ་ཁང་དུ་ང་ཚོར་འདོད་པའི་སྐོར་
གྱི་གཏམ་གླེང་ཡིད་ཚིམ་པ་ཞིག་བྱས། དེ་དུས་ཁོ་གཅིག་པུས་ཆུ་བཞུར་བཞུར་ངང་སྐད་
ཆ་བཤད་པ་མ་གཏོགས། གཞན་གྱིས་གཏམ་གླེང་བྱེད་པར་སུན་པོ་སྐྱེ་ཡི་འདུག ངོ་མ་དེ་
འདྲ་ཞིག་རེད། ཁོས་རྒྱུན་པར་རང་གིས་བཤད་ཚར་རྗེས་ང་ཚོར་ད་རང་རང་གི་མལ་ཁང་
དུ་ལོག་ཅེས་ཟེར་ཞིང་། རྒྱུན་པར་ང་ཚོ་ལ་ཅི་ཡང་བཤད་དུ་མི་འཇུག གཞན་གྱིས་བཤད་
པ་རང་ལས་ཀྱང་ལྷག་པ་བྱུང་ན་ཁོའི་སེམས་ཧ་ཅང་སྐྱིད་ཀྱི་མེད་པ་འདྲ། ངོ་མ་དགོད་བྲོ་
བ་ལ།
  “ང་རྒྱ་ནག་ལ་འགྲོ་ཡང་སྲིད། "
  “དེ་ཡིན་ཁོ་ཐག་རེད། ཁྱོད་ཀྱི་བསམ་བློ་ད་དུང་སྨིན་མེད་པས།”
  “འུན། བདེན་པ་རེད། དེ་ངས་ཤེས་ཡོད།” ངས་ཁོ་ལ “ངས་རང་གི་སྐྱོན་ཆ་དེ་
ངོས་ཟིན་གྱི་ཡོད། གལ་ཏེ་རང་ཉིད་མི་དགའ་བའི་བུ་མོ་ཞིག་དང་ལྷན་དུ་སྡོད་དགོས་བྱུང་
ན། ངས་དངོས་གནས་བཟོད་བསྲན་དཀའ། དྲང་མོར་བཤད་ན་ང་ནི་ཅིས་ཀྱང་རང་ཉིད་
དགའ་མོས་ཡོད་པའི་བུ་མོ་ཞིག་དང་ལྷན་དུ་སྡོད་དགོས། གལ་ཏེ་དེ་ལྟར་མིན་ན་ང་བུད་
མེད་དེ་ལ་མོས་པ་གང་ཡང་སྐྱེ་མི་སྲིད་ཟེར་བ་ཡིན། དྲང་མོར་བཤད་ན་ངའི་དགའ་ཁ་
འཁྱེར་ཕྱོགས་དེའི་དབང་གིས། ངའི་བརྩེ་དུང་ལ་སྙིང་བོ་ཅི་ཡང་མི་འདུག”
  “གནམ་རྒན་མ། ངས་དེ་སྔོན་ཁྱོད་ལ་ཅི་ཞིག་བྱ་དགོས་པ་གསལ་བོར་བཤད་པ་
མིན་ནམ།"
   “ཁྱོད་ཀྱིས་ང་ཡིད་བློ་རྣམ་དབྱེའི་མཁས་པ་ཞིག་ལ་བཀའ་འདྲི་ཞུ་རུ་སོང་ཟེར་བ་
མིན་ནམ།” ངས་ཁོ་ལ་དེ་ལྟར་དྲིས། དྲང་མོར་བཤད་ན་ཁོས་ཅི་བྱ་དགོས་མིན་བཤད་ཚར་
ཟེར་བ་ནི་ཏག་ཏག་དེ་ཡིན་ངེས། ཁོའི་ཕ་རྒན་ནི་ཡིད་བློ་རྣམ་དབྱེའི་མཁས་པ་ཞིག་ཡིན་
པ་རེད།
“དེ་རུ་འགྲོ་མི་འགྲོ་ཁྱོད་རང་ལ་རག་ལས་པ་རེད། ལྟས་ངན། ཁྱོད་ཀྱིས་འཚོ་བ་ཇི་
ལྟར་རོལ་བ་དེ་ང་ལ་འབྲེལ་བ་སྤུ་ཙམ་ཡང་མེད།”
དེ་ནས་ཡུད་ཙམ་ལ་ངས་ཅི་ཡང་མ་བཤད། ངས་མནོ་བསམ་ཞིག་བཏང་བ་ཡིན།
  “གལ་ཏེ་ང་ཁྱོད་ཀྱི་ཕ་རྒན་འཚོལ་བར་སོང་ན།” ངས་ཁོ་ལ “ཁོས་ཡང་སྙིང་ང་ལ་
ཅི་ཞིག་བྱེད།”
  “ཁོས་ཁྱོད་ལ་ཅི་ཡང་བྱ་མི་སྲིད། ལྟས་ངན། ཁོས་ཁྱོད་དང་ཁ་བརྡ་བྱེད་སྲིད་པ་
རེད། ཐོག་མར་ཁོས་ཁྱོད་ལ་རོགས་པ་བྱས་ནས་ཁྱོད་ཀྱི་བསམ་ཚུལ་དྲན་ཚུལ་ལ་རྒྱུས་ལོན་
བྱ་ངེས།"
  “ཅི་ཟེར་རམ།”
  “ཁྱོད་ཀྱི་བསམ་བློ་གཏོང་སྟངས་ཟེར་བ་ཡིན། ཁྱོད་ཀྱི་བསམ་བློ་གཏོང་སྟངས་
ནི —འེ། ད་ངས་ཁྱོད་ལ་ཡིད་བློ་རྣམ་དབྱེའི་སྐོར་གྱི་སློབ་ཁྲིད་བྱ་མི་འདོད། གལ་
ཏེ་མོས་པ་ཡོད་ན་ངའི་ཨ་ཕ་དང་ཁ་བརྡ་ཞིག་བྱོས། མོས་པ་མེད་ན་གཡུགས་ཞོག དྲང་
མོར་བཤད་ན། ཁྱོད་ཀྱིས་ཅི་བྱེད་མིན་དེ་མ་གཞི་ནས་ང་ལ་འབྲེལ་བ་ཅི་ཡང་མེད།”
  དེ་ནས་ངས་ལག་པ་ཁོའི་ཕྲག་པར་བཞག་ནས “ཁྱོད་ནི་ངེས་པ་དོན་གྱིས་གྲོགས་ལ་
རོགས་རམ་བྱེད་པའི་ལྟས་ངན་ཞིག་རེད། ཁྱོད་ཀྱིས་ཤེས་སམ” ཞེས་བཤད་པ་ཡིན།
  ཁོས་ལག་མགོའི་ཆུ་ཚོད་ལ་ལྟ་ཙམ་བྱས་རྗེས “ང་འགྲོ་རན་སོང་།” ཁོས་དེ་ལྟར་
བཤད་མུར་ཡར་ལངས་ཏེ “ཁྱོད་དང་ཐུག་པས་དགའ་བོ་བྱུང” ཟེར།
  “ཝ་ཡེ།" ཁོ་འགྲོ་ཁ་མར་ངས “ཁྱོད་ཀྱི་ཕ་རྒན་གྱིས་ཁྱོད་ལ་ཡིད་བློ་རྣམ་དབྱེ་སྐོར་
གྱི་ཞིབ་འཇུག་བྱེད་མྱོང་ངམ” ཞེས་དྲིས་པ་ཡིན།
  “ང་ལ་ཨེ། ཡ་ཅི་རེད།”
  “ཅི་ཡང་མིན། ཁྱོད་ལ་དེ་འདྲ་བྱེད་མྱོང་ངམ།”
  “ཁོས་སེམས་སྙོམ་པའི་ཐད་ང་ལ་རོགས་བྱེད་མྱོང་། ཁྱོད་ཀྱིས་དེ་འདྲི་དོན་ཅི་ཡིན།'
  “མཚར་སྣང་ཙམ་ཡིན།”
  “འོ། ང་ལ་སེམས་ཁྲལ་བྱ་མི་དགོས།” ཁོས་དེ་ལྟར་བཤད་རྗེས་ཆང་རིན་བཞག་སྟེ་
འགྲོ་གྲབས་བྱས།
  “ད་དུང་ཕོར་གང་འཐུངས་ན་ག་འདྲ།” ངས་ཁོ་ལ “ངས་ཁྱོད་ལ་ཞུ་བ་བྱེད། ང་
རང་དངོས་གནས་ཁེར་རྐྱང་གིས་གཟིར་ནས་གཅིག་པུར་སྡོད་མི་ཚུགས། ངོ་མ་བཤད་
པ་ཡིན།”
 ཡིན་ནའང་ཁོས་ད་ནི་འཕྱི་བོ་ཆགས་ཟིན་པས་ཅིས་ཀྱང་འགྲོ་དགོས་ཟེར། དེ་ནས་ཁོ་
ཕྱིར་ལོག་སོང་། ལཱའོ་སུ་འདི་མ་གཞི་ནས་མི་དེ་འདྲ་ཡག་པོ་ཞིག་མེད་ནའང་། ལྟས་ངན་
འདི་ནི་ཐ་སྙད་ཀྱི་མཛོད་ཅིག་ཡིན་ཡ། ང་ཝུ་ཊོན་སློབ་འབྲིང་ན་ཡོད་དུས། ཐེངས་ཤིག་
སློབ་གྲྭ་ཡོངས་ལ་ཐ་སྙད་སྐོར་ཡིག་ཚད་བླངས་པར། ཁོ་སློབ་གྲྭ་ཡོངས་ཀྱི་ཐ་སྙད་ཆེས་མང་
བ་དེ་རེད་ཟེར།

ཉི་ཤུ།

  ང་གཅིག་པུས་ཆང་ཁང་དེ་ནས་ཆང་རག་འཐུང་ཞོར་ཊི་ཎ་དང་ལྔ་ཎི་ནེ་གཉིས་
ལ་བསྒུགས་བསྡད་པ་ཡིན། ཆང་རག་འཐུང་གིན་འཐུང་གིན་ཇེ་བཟི་ནས་ཇེ་བཟི་ཡིན་
མོད། ལྟས་ངན་མ་དེ་གཉིས་ཀ་གར་སྟེགས་སུ་མ་བུད། ཕར་བལྟས་ན་རྟགས་མཚུངས་རྗེས་
ཆགས་པ་ཞིག་ལོས་ཡིན་སྙམ་པའི་བུ་ཕོ་སྐྲ་ལོ་སེར་ཞིང་འཁྱིལ་བ་ཞིག་གར་སྟེགས་སུ་
ཕེབས་ནས་རྣོ་སྦྲེང་དཀྲོལ་བ་ན་སྔར་མཐོང་མ་མྱོང་བའི་བུ་མོ་མིང་ལ་ཝ་ལེན་སི་ཡ་ཟེར་
བ་ཞིག་གིས་གླུ་དབྱངས་ཤིག་བླངས། མོའི་གླུ་སྐད་ཀྱང་དེ་འདྲ་སྙན་མོ་མེད་ན་ཡང་ཊི་ཎ་
དང་ལྔ་ཎི་ནེ་གཉིས་ལ་བསྡུར་ན་མི་ཆོག་པ་མེད་དེ། མ་མཐར་མོས་བླངས་པའི་གླུ་དབྱངས་
དག་སྙན་མོ་རྐྱང་རྐྱང་རེད། རྣོ་སྦྲེང་དེ་བཅད་སྟེགས་ལ་གླན་ནས་བཞག་ཡོད་སྟབས། ཝ་
ལེན་སི་ཡ་ངའི་གམ་དུ་འགྲེང་ནས་ཡོད། དེའི་སྟབས་ཀྱིས་ངས་ཐེངས་འགར་མོ་ལ་མིག་
བརྡ་རེ་བྱས་མོད། ལྟས་ངན་མ་དེས་མ་མཐོང་ཁུལ་བྱས་ནས་ང་ལ་ཁ་ཡ་མི་བྱེད། དེ་དུས་
ང་དངོས་གནས་ར་བཟི་འདུག གལ་ཏེ་དེ་འདྲ་མིན་ན་ངས་ཀྱང་མོར་མིག་བརྡ་གཏོང་མི་
སྲིད། མོས་གླུ་བླངས་ཚར་མ་ཐག་ཕྱིར་བུད་སོང་། ངས་མོར་ཆང་རག་ཕོར་གང་ཡང་འགྱོག་
མ་ཐུབ་པས་ཆང་མ་བོས་ཏེ། ཝ་ལེན་སི་ཡ་ཞེས་པའི་བུ་མོ་དེར་ང་དང་ལྷན་དུ་ཆང་རག་
བཏུང་འདོད་ཡོད་མེད་ཀྱི་སྐད་ཆ་ཞིག་དྲིས་ཞེས་མངགས་པར། ཁོས་ང་ལ་ཁོ་ལམ་སེང་
འགྲོ་ཟེར། ཡིན་ནའང་མདོར་དེད་ན་ཁོས་དེ་ལྟར་འདྲི་མི་སྲིད་དེ། རྒྱུ་མཚན་ནི་མི་རྣམས་
ཀྱིས་རྟག་པར་སྐད་བསྐུར་ཚད་འཁྱེར་མི་སྲིད་པས་ཡིན།
  ཨ་ཙི། ང་ཆང་ཁང་དེ་ནས་མཚན་མོའི་ཆུ་ཚོད་དང་པོ་བར་དུ་བསྡད། བཟི་ནས་ར་
རོར་གྱུར་སོང་། ཕལ་ཆེར་རྡོག་ལམ་ཡང་མི་མཐོང་བའི་ཚད་ལ་སླེབས། ཡིན་ན་ཡང་
དོན་དག་གཅིག་ཡག་པོ་བྱུང་། ངས་རིག་པ་བསྒྲིམས་ཏེ་སྐྱུར་འགོང་གང་ཡང་མ་བྱས། ཅི་
ནུས་ཀྱིས་གཞན་པས་ངའི་ལོ་ག་ཚོད་ཡིན་མིན་ལ་ཐེ་ཚོམ་སྐྱེ་རུ་མ་བཅུག ཨ་ཙི་ཙི། ང་
རང་དངོས་གནས་ར་བཟི་སོང་། བཟི་ནས་ར་རོར་གྱུར་དུས་ངས་རྟག་པར་རང་གི་ལྟོ་བར་
མདེའུ་ཕོག་པའི་རྟོག་བཟོ་བྱེད་ཀྱིན་ཡོད། ལག་པ་ཡ་གཅིག་གིས་ལྟོ་བ་བསྐྱོར་ནས་རྨ་
ཁ་ལག་པས་བཅད་པའི་བཟོ་བསྟན། རང་ཉིད་རྨས་ཕོག་པའི་ལྟས་ངན་ཞིག་ཡིན་པ་སུ་
ལའང་ཤེས་སུ་འཇུག་མི་འདོད། མཇུག་མཐར་ང་ལ་དོན་དག་ཅིག་བསྒྲུབ་འདོད་སྐྱེས་
བྱུང་། དེ་ནི་ལྗེན་ལ་ཁ་པར་ཞིག་གཏོང་སྙམ་པ་དེ་ཡིན། དེ་ནས་རྩིས་བརྒྱབ་རྗེས་ཁ་པར་གྱི་
གམ་དུ་སོང་བ་ཡིན། ངས་སྔར་བཞིན་ལག་པས་ལྟོ་བ་བསྐྱོར་ནས་ཁྲག་དམར་འཛར་དུ་མི་
འཇུག་པའི་བཟོ་བསྟན། ལྟས་ངན། དེ་དུས་ང་དངོས་གནས་ར་བཟི་འདུག
  ཡིན་ནའང་ཁ་པར་གྱི་གམ་དུ་སླེབས་པ་ན་ལྗེན་ལ་ཁ་པར་གཏོང་བའི་འཆར་གཞིར་
འགྱུར་ལྡོག་བྱུང་། ངས་མོ་ལ་ཁ་པར་མ་བཏང་བར་སཱ་ལེ་ཧེ་སི་ལ་ཁ་པར་ཞིག་བཏང་བ་
ཡིན། ལྟས་ངན། ང་དངོས་གནས་ར་རོར་གྱུར་འདུག
  ཁ་པར་གྱི་ཨང་ཀི་ཐེངས་ཉི་ཤུ་ལ་མནན་པས་ད་གཟོད་སཱ་ལེ“ཧེ་སི་ཚང་ལ་ཁ་པར་
གཏོང་ཐུབ་སོང་། ལྟས་ངན། ངས་ངོ་མ་ཅི་ཡང་མཐོང་གིན་མི་འདུག
“ཝེ།” ཕ་རོལ་པོས་ཁ་པར་ཉན་པ་དང་ངས་དེ་ལྟར་བོས། ལྟས་ངན། དེ་དུས་ངའི་
སྐད་མགོ་ཅུང་མཐོ་བ་འདྲ། ང་ངོ་མ་ར་བཟི་འདུག
“སུ་ཡིན་ནམ།” ཕ་རོལ་པོ་ཤིན་ཏུ་མ་རངས་པའི་ངང་དེ་ལྟར་དྲིས།
“ང་ཡིན། ཧོལ་ཌེན-ཀོལ་ཧྥིལཌ་ཡིན། ཁྱོད་ཀྱིས་སཱ་ལེ་ཁ་པར་ཉན་དུ་འཇུག་རོགས།”
“སཱ་ལེ་གཉིད་ཉལ་འདུག ང་སཱ་ལེ་ཡི་ཨ་ཕྱི་ཡིན། ཧོལ་ཌེན། ཁྱོད་ཀྱིས་ད་ལྟ་ཆུ་
ཚོད་ག་ཚོད་ཡིན་པ་ཧ་གོ་ཡི་ཡོད་དམ།”
“དེ་ངས་ཤེས་ཡོད། ངར་སཱ་ལེ་ལ་སྐད་ཆ་ཞིག་བཤད་རྒྱུ་ཡོད། དོན་དག་གལ་ཆེན་
ཞིག་ཡིན། མོ་ལ་ཁ་པར་ལ་ཉན་དུ་འཇུག་རོགས།”
“སཱ་ལེ་གཉིད་འདུག ཁྱོད་ཀྱིས་སང་ཉིན་ཁ་པར་ཐོངས་ཤོག”
“མོ་གཉིད་ལས་དཀྲོག་རོགས། མྱུར་མོར། མོར་ཉན་དུ་ཆུགས།”
དེའི་རྗེས་སུ་ཕ་རོལ་པོའི་སྐད་གདངས་འགྱུར་སོང “ཧོལ་ཌེན། ངས་ཉན་བསྡད་ཡོད།
ཁྱོད་ཀྱིས་ཤོད་དང་།”
“སཱ་ལེ། ཁྱོད་རང་ཡིན་ནམ།”
“ཡིན། ང་ཡིན། ཁྱོད་ཀྱིས་སྐད་མ་རྒྱག ཁྱོད་ར་བཟི་སོང་ངམ།”
“འུན། ཁྱོད་ཀྱིས་ང་ལ་ཉོན། ང་ལ་ཉོན་ཨ། ང་ཡེ་ཤུའི་འཁྲུངས་སྐར་ལ་ཁྱོད་ཚང་དུ་
ཡོང་། དེ་ཆོག་གམ། ངས་ཁྱོད་ལ་ལྗོན་པ་དེ་འབྲེག་རོགས་བྱེད་ཡ། དེ་ཆོག་གམ། དེ་ཆོག་
གམ། ཝེ། སཱ་ལེ།”
“ཆོག་གི ཆོག་གི ཁྱོད་ར་བཟི་འདུག ད་ཁྱོད་རང་གཉིད་ཉལ་དུ་སོང་། ཁྱོད་གང་དུ
ཡོད། སུ་དང་ལྷན་དུ་ཡོད།”
“སཱ་ལེ། ང་ཡོང་ནས་ཁྱོད་ལ་ལྗོན་པ་དེ་འབྲེག་རོགས་བྱེད་ཡ། ཆོག་གམ། ཨེ་ཆོག”
“ཡ་ཡ། ཆོག་གི ད་ཁྱོད་གཉིད་ཉལ་དུ་སོང་། ཁྱོད་གང་དུ་ཡོད། སུ་དང་མཉམ་
པོར་ཡོད། ”
“གཞན་མེད། ང་གཅིག་པུ་ཡིན།” ཨ་ཙི། སྐབས་དེར་ང་དངོས་གནས་ར་བཟི་
འདུག ངས་ད་དུང་ལྟོ་བ་བསྐྱོར་ནས་འདུག “ཁོ་ཚོས་ང་ལ་རྡུང་རྡེག་དྲག་པོ་བྱས། རོ་ཀི
སི་རི་བོའི་ཇག་ཚོགས་ཀྱིས་ང་ལ་གཅར་རྡུང་བྱས་བྱུང༌། ཁྱོད་ཀྱིས་ཤེས་སམ། སཱ་ལེ། ཁྱོད་
ཀྱིས་ཤེས་སམ།"
“ངས་ཁྱོད་ཀྱིས་ཅི་བཤད་པ་ཧ་གོ་ཡི་མི་འདུག ད་ཁྱོད་གཉིད་ཉལ་དུ་སོང་། སང་
ཉིན་ང་ལ་ཁ་པར་ཤོག”
“སཱ་ལེ། ཁྱོད་ཀྱིས་ང་ལ་ལྗོན་པ་དེ་འབྲེག་ཏུ་འཇུག་གམ། ཁྱོད་ཀྱིས་ང་ཁྱོད་ཚང་ལ་
ཡོང་དུ་འཇུག་གམ།”
“འཇུག ད་གཉིད་ཉལ་དུ་སོང་། གཟིམ་འཇགས་གནང་།”
ངས་ཅང་མ་བཤད་གོང་མོས་ཁ་པར་གྱི་སྒོ་གཏན་སོང་།
“མཚན་བདེ། ངའི་སྙིང་གི་ཚི་ལུ། སཱ་ལེ། ངའི་སྙིང་ཉེ་མ་སཱ་ལེ།” ངས་དེ་ལྟརསོ་མ་
གཞན་ཞིག་དང་ཐུག་ནས་ཁྱིམ་དུ་ལོག་པ་ཡིན་ངེས་སྙམ་ཞིང་། ངས་ད་དུང་མོ་ལུན་ཌ་
བཟའ་ཟླ་གཉིས་དང་ཨན་ཌོ་ཝེར་སློབ་ཆེན་གྱི་ལྟས་ངན་དེ་དང་ལྷན་དུ་བསྡད་དེ། ་ཆིག་
ལབ་བརྒྱབ། ཁྱོད་ཀྱིས་ང་ཅི་འདྲ་ཞིག་བཟི་ཡོད་པ་ཤེས་སམ། ངའི་སེམས་ལ་མོ་ད་ཁོ་ཚོས་
མཉམ་པོར་ཇ་ཞིག་འཐུང་བཞིན་འཇིག་རྟེན་གྱི་གནས་ལུགས་ཅི་རིགས་ལ་བགྲོ་གླེང་བྱེད་
ཞོར། མ་ཡིན་མིན་མདོག་སྟོན་གྱིན་པའི་ངང་ཚུལ་རྣམས་མིག་ལམ་དུ་ཤར་ཡོང་། དེ་ནས་
ངས་མོ་ལ་ཁ་པར་བཏང་བར་སེམས་གཏིང་ནས་འགྱོད་པ་ཞིག་སྐྱེས་བྱུང་། ནམ་རྒྱུན་ར་
བཟི་དུས་ང་ནི་དངོས་གནས་སྨྱོན་པ་ཞིག་ཡིན།
ང་ཁ་པར་ཁང་ཆུང་ཆུང་དེ་ནས་དུས་ཡུན་རིང་བོར་བསྡད་པ་ཡིན། གློ་བུར་འགྱེལ་མི་
ཡོང་ངམ་སྙམ་གྱིན་ཁ་པར་གྱི་ཉན་རྣ་དེ་དམ་པོར་བཅངས་ནས་ཡུན་རིང་བསྡད། དྲང་མོར་
བཤད་ན་དེ་དུས་ངའི་ཚོར་བ་དེ་འདྲ་སྐྱིད་པོ་ཞིག་ཡེ་ནས་མ་བྱུང་། མཇུག་མཐར་ང་ཁ་པར་
ཁང་དེ་ནས་ཕྱིར་ཐོན་པ་ཡིན། དེ་ནས་གླེན་ལྐུགས་ཤིག་དང་འདྲ་བར་འཁྱར་འཁྱོར་ངང་
གསང་སྤྱོད་དུ་ཕྱིན། དེ་རུ་ངས་ངོ་གཞོང་ཞིག་ཏུ་ཆུ་མང་པོ་བླུགས་རྗེས་མགོ་བོ་ཆུ་ནང་དུ་
བཏང་ནས་ཡུད་ཙམ་ལ་བསྡད། དེ་ནས་མགོ་བོ་ཕྱིར་བཏོན་ཏེ་ཆུ་གང་བྱུང་དུ་འཛར་བཅུག་
པ་ཡིན། དེ་ནས་སྒེའུ་ཁུང་འགྲམ་གྱི་དྲོད་ཆུའི་སྟེང་བསྡད་པ་ན། དྲོད་ལམ་ལམ་བྱུང་བ་དེས་
ང་ལ་དགའ་བདེ་སིམ་མེ་བ་ཞིག་སྐྱེ། མ་གཞི་ང་གྲང་འདར་རྒྱག་གིན་འདུག ཡང་གཅིག་
བཤད་ན་ང་ར་བཟི་ཚེ་རྒྱུན་པར་གྲང་འདར་རྒྱག་གིན་ཡོད།
ང་ལ་དོན་དག་ཅི་ཡང་མེད་པས་དེ་ལྟར་དྲོད་ཆུའི་སྟེང་དུ་བསྡད་དེ་ཁང་བའི་མཐིལ་
གཅལ་གྱི་ལིང་ཙེའི་རི་མོ་ག་ཙམ་ཡོད་མེད་བགྲངས། སྐབས་དེར་ངའི་མགོ་བོར་ཆུ་ཟོ་གང་
བླུགས་པ་ནང་བཞིན་ལུས་ཧྲིལ་བོ་ཆུས་བརླན་འདུག ཡིན་ནའང་ངས་དེ་ལ་སྣང་དོགས་
ཙམ་ཡང་མ་བྱས། ང་ངོ་མ་ར་རོར་གྱུར་འདུག ངས་དེ་ལ་དོ་སྣང་བྱེད་མི་འདོད། དེ་ནས་
ཅུང་ཙམ་ལས་མ་འགོར་བར་ཝ་ལེན་སི་ཡ་ལ་རྣོ་སྦྲེང་དཀྲོལ་མཁན་དེ་གསང་སྤྱོད་དུ་སྐྲ་
ཤད་པར་ཡོང་། ཁོའི་སྐྲ་ལོ་འཁྱིལ་མ་དེ་རྟགས་མཚུངས་རྗེས་ཆགས་པ་ཞིག་དང་དངོས་
གནས་འདྲ་བོ་འདྲ་བོ་འདུག ཁོས་སྐྲ་ལོ་ཤད་དུས་ངེད་གཉིས་ཀས་ཁ་བརྡ་ཞིག་བྱས་པ་ཡིན།
“ཝེ། ཁྱོད་རང་ཕྱིར་ཆང་ཁང་དུ་སོང་ན་ཝ་ལེན་སི་ཡ་ཞེས་པའི་གླུ་མ་དེར་ཐུག་གམ།"
ངས་ཁོར་དེ་ལྟར་དྲིས།
“འུན། ཐུག་ན་ཐང་།” ལྟས་ངན་དེས་ང་ལ་དེ་ལྟར་ཟེར། ང་ནམ་རྒྱུན་ཡང་འདི་ལྟ་
བུའི་མདོ་མེད་ཁྲམ་པ་སྐོར་ཞིག་ལ་འཕྲད་ཀྱིན་ཡོད།
“ཝེ། ངས་ཁྱོད་ལ་སྐད་ཅིག་སྐུར་ཡ། ཁྱོད་ཀྱིས་མོ་ལ་ངས་ཞབས་ཕྱི་བ་དེར་བསྐུར་
བའི་སྐད་དེ་འཕྲོད་ཡོད་མེད་ཅིག་འདྲི་རོགས། ཨེ་ཆོ་ནམ།”
“བརྒྱད་ཅུ་གྱ་དྲུག ཝེ། ཁྱོད་ཀྱིས་ངའི་ཚབ་བྱས་ནས་མོ་ལ་འཚམས་འདྲི་ཞིག”
“ཁྱོད་ཕྱིར་ནང་དུ་མི་ལོག་དོན་ཅི། གྲོགས་པོ། ཁྱོད་ཡང་སྙིང་ལོ་ག་ཚོད་ཡིནག་བྱས་
ན་ཨེ་ཆོག”
“ ཁྱོད་ཕྱིར་ནང་དུ་མི་ལོག་དོན་ཅི་ཡིན། གྲོགས་པོ།”
“ང་ལ་ཅང་མ་འདྲི། ཨ་ཙི། ཁྱོད་ཀྱིས་རྣོ་སྦྲེང་དཀྲོལ་བ་དངོས་གནས་ཡག་པོ་འདུག”
ངས་དེ་ལྟར་ངོ་བསྟོད་ཅིག་བྱས་པ་ཡིན། དྲང་མོར་བཤད་ན་ཁོས་རྣོ་སྦྲེང་དཀྲོལ་བ་སྙན་པོ་
ཁྱོན་ནས་མི་འདུག “སྤྱིར་ཁྱོད་རང་བརྙན་འཕྲིན་ཁང་ལ་འཁྲབ་སྟོན་བྱེད་པར་སོང་ན་
འགྲིག་འདུག” ངས་ཁོ་ལ “ཁྱོད་རང་ལྟ་བུའི་རྣོ་སྦྲེང་དཀྲོལ་མཁན་འཇོན་པོ་ཞིག ད་དུང་
ཁྱོད་ལ་གསེར་མདོག་གི་སྐྲ་ལོ་སྙིང་རྗེ་བོ་ཞིག་ཀྱང་ཡོད་པས། ཝེ། ཁྱོད་ལ་བར་ཁེ་པ་ཞིག་
དགོས་སམ།”
“ནང་དུ་ལོག་དང་། གྲོགས་པོ། ངའི་ཁ་ལ་ཉོན། ཕྱིར་ཁྱིམ་དུ་ལོག་ན་ཡག་པོ་ཡོད།”
“ང་ལ་ཁྱིམ་ཞེས་འགྲོ་ས་ཞིག་ཡེ་ནས་མེད། ངས་ཁྱོད་ལ་ཀུ་རེ་བཤད་པ་མིན། ཝེ།
ཁྱོད་ལ་བར་ཁེ་པ་ཞིག་དགོས་སམ།”
དེ་ནས་ཁོས་ང་ལ་ཅི་ཡང་མ་བཤད་པར་ཕྱིར་ལོག་སོང་། དེ་ལྟར་སྐྲ་ལོ་ལེགས་པོར་
བཤད་རྗེས་ཕྱིར་བུད་སོང་། ལྟས་ངན་དེའང་སིད་རད་ལ་ཊེར་དང་ཨ་ན་མ་ན་རེད། ཁོ་
ཚོས་རྟག་པར་རང་གི་སྐྲ་ལོ་ལེགས་པོར་བཤད་རྗེས་ཁྱོད་གཅིག་པུར་བསྐྱུར་ནས་བུད་
འགྲོ་བ་རེད།
དེའི་རྗེས་སུ་ང་དྲོད་ཆུའི་སྟེང་ནས་མར་བབས་ཏེ་ཞྭ་གོས་བཅོལ་སའི་ཁང་བ་རུ་ཕྱིན་
པ་ཡིན། དེར་སླེབས་པ་དང་ང་ལ་གློ་བུར་ངུ་སྙིང་ཞིག་བྲོ་ཡོང་། ང་དངོས་གནས་ངུས་པ་
ཡིན། རང་ཉིད་ཡང་སྙིང་ཅི་ཞིག་ལ་ངུས་པ་རང་གིས་ཀྱང་ཧ་མི་གོ ཕལ་ཆེར་ང་རང་སྐྱོ་
ཤས་ཀྱིས་ཀུན་ནས་གཟིར་ཞིང་ཁེར་རྐྱང་གིས་རབ་ཏུ་གདུང་བས་མིན་འགྲོ། གསང་སྤྱོད་
ནས་མར་ཡོང་དུས་ལྭ་བཅོལ་ཁང་གི་བྱང་བུ་བོར་སོང་མོད། ཞབས་ཕྱི་བུ་མོ་སེམས་བཟང་
མ་དེས་ང་ལ་ཐོག་ལྭ་དང་འོད་སྡེར་གཉིས་ཀ་སྤྲད་སོང་། དེ་ནས་ངས་མོ་ལ་སྒོར་མོ་གཅིག་
བྱིན་ཀྱང་མོས་གཏན་ནས་མ་བླངས། ད་དུང་ཕྱིར་ཁྱིམ་དུ་ལོག་ཅེས་ང་ལ་ཡང་ཡང་བཤད།
དེ་ནས་ངས་མོ་ལ་ལས་ཀ་གྲོལ་ན་ང་དང་མཉམ་དུ་སོང་ན་ཆོག་མིན་དྲིས་པར་མོ་ལོ་ན་ཆེ་
བས་ངའི་ཨ་མ་བྱས་ཀྱང་མི་ཆོག་པ་མེད་ཟེར། ངས་མོ་ལ་མགོ་ཡི་སྐྲ་དཀར་དེ་བསྟན་ནས་
ང་ལོ་བཞི་བཅུ་ལ་སླེབས་ཡོད་ཅེས་རྫུན་གཏམ་བཤད་པར་མ་ཟད། ད་དུང་རང་གི་ཞྭ་མོ་
དམར་པོ་དེ་བླངས་ནས་མོ་ལ་བསྟན་པས། མོས་ཞྭ་མོ་དེ་དངོས་གནས་ཡག་པོ་འདུག་ཟེར་
ཞིང་ཁྱོད་རང་སྒོར་མ་བུད་སྔོན་ལ་ཞྭ་དེ་གྱོན་ན་འགྲིག་ཟེར། དེ་ནི་ངའི་སྐྲ་ལོ་རློན་པ་རློན་
རྐྱང་ཆགས་ཡོད་པས་ཡིན་ངེས།
ཕྱི་རོལ་ལ་སླེབས་རྗེས་ང་ལ་ར་བཟི་བའི་སྣང་བ་ཆེར་མ་བྱུང་། ཡིན་ནའང་ནམ་ཟླ་
ཤིན་ཏུ་འཁྱག་པས་ང་རང་འདར་སིག་སིག་བྱེད་ཀྱིན་འདུག དེ་ནས་ང་རང་རྨ་ཌི་སོན་
ལམ་ཆེན་གྱི་ཕྱོགས་སུ་སོང་སྟེ་སྤྱི་འཁོར་ལ་བསྒུགས་བསྡད་པ་ཡིན། ད་ནི་ངའི་ལག་ཏུ་
དངུལ་མང་པོ་ལྷག་མེད་པས་སྤྱི་འཁོར་ལ་སྒུག་བསྡད་པ་ཡིན། ཡང་གཅིག་བཤད་ན་ང་
རང་སྤྱི་འཁོར་ལའང་སྡོད་སྙིང་ཆེན་པོ་མེད་ལ་གར་འགྲོ་འདིར་འགྲོའི་ཁ་ཕྱོགས་ངེས་
གཏན་ཞིག་ཀྱང་མེད་པས། མཇུག་མཐར་ང་རྐང་ཐང་ལ་གླིང་གའི་ཕྱོགས་སུ་སོང་། ངའི་
སེམས་ལ་མཚེའུ་དེའི་འགྲམ་ངོགས་སུ་ཕྱིན་ནས་བྱ་གག་དེ་ཚོ་ཡོད་མེད་ལ་བལྟ་བསམ་
པ་ཡིན། བྱ་གག་དེ་ཚོ་ཡོད་མེད་ངས་ངོ་མ་མི་ཤེས། ང་ཡོད་ས་དེ་གླིང་ག་དང་ཐག་ཉེ་བའི་
ཁར་གར་འགྲོ་འདིར་འགྲོའང་མེད་པས་གླིང་གའི་ཕྱོགས་སུ་སོང་བ་ཡིན། དྲང་མོར་བཤད་
ན་ཁེར་རྐྱང་གི་ཚོར་བ་ཞིག་གིས་རབ་ཏུ་གདུང་བ་ཙམ་ལས་ངལ་དུབ་པའི་སྣང་བ་གང་
ཡང་མི་འདུག
དེའི་རྗེས་སུ། ང་གླིང་གར་འགྲོ་བའི་ལམ་བར་དུ་དོན་དག་ཅིག་བྱུང་སོང་། དེ་ནི་ངས་
ཧྥེ་བྷེ་ལ་ཉོས་པའི་འོད་སྡེར《བུ་མོ་ཆུང་ཆུང་ཞིར་ལིབྷིན་སི》ཞེས་པ་དེ་སར་ལྷུང་ནས་
ཆག་སོང་། ངས་འོད་སྡེར་དེ་ཡིག་སྐོགས་ཤིག་ཏུ་བཅུག་ཡོད་ན་ཡང་སར་ལྷུང་ནས་དུམ་
བུར་ཆག ལྟས་ངན། འོད་སྡེར་དེ་ཆག་པས་ང་ལ་སྔར་བཞིན་ངུ་སྙིང་ཞིག་བྲོ་ཡོང་། དེས་
ངའི་ཡིད་སེམས་རབ་ཏུ་སྐྱོ་བར་བྱས་སོང་། དེ་ནས་ངས་ཡིག་སྐོགས་ལས་འོད་སྡེར་གྱི་
ཆག་གྲུམ་རྣམས་བཏོན་ཏེ་ཨམ་ཕྲག་ཏུ་བླུགས་རྗེས་མུ་མཐུད་དུ་གླིང་གའི་ཕྱོགས་སུ་སོང་།
ང་ཆུང་དུས་ནས་ད་ལྟའི་བར་དུ་ནིག་ཡོར་ནས་བསྡད་པས་དབུས་གླིང་ག་ལ་ལག་
མཐིལ་གྱི་རི་མོ་ལྟར་རྒྱུས་མངའ་ཡོད་དེ། ང་རང་ཆུང་དུས་རྟག་པར་འདི་རུ་ཡོང་ནས་
འཁྱག་ཤུད་གློད་པའམ་ཡང་ན་ལྕགས་རྟར་ཞོན་ནས་འཚར་བས་ཡིན། ཡིན་ནའང་མཚན་
མོ་དེར་ངས་བྱ་གག་ཡོད་སའི་མཚེའུ་དེ་མ་རྙེད་པར་སྡུག་མང་པོ་མྱངས་སོང་། སྤྱིར་ན་
མཚེའུ་དེ་གླིང་གའི་ལྷོ་ཕྱོགས་སུ་ཡོད་པ་སེམས་ན་ཁྲིགས་ཁྲིགས་ཡིན་ན་ཡང་ངས་སྔར་
བཞིན་རྙེད་མ་བྱུང་། ད་ལྟ་བསམས་ན་ང་ར་བཟི་ནས་མ་རྙེད་པ་ཡིན་ངེས། དེ་ལྟར་ང་
ཡུན་རིང་ལ་སོང་སོང་བའི་མཐར་གཞི་ནས་མཚེའུ་དེ་རྙེད་བྱུང་། མཚེའུ་དེའི་ཕྱེད་ཀར་
འཁྱགས་པ་ཆགས་འདུག་ལ་ཉེ་འགྲམ་ན་བྱ་གག་གཅིག་གི་གྲིབ་མ་ཙམ་ཡང་མཐོང་རྒྱུ་
མི་འདུག ངས་བྱ་གག་དེ་ཚོ་མཚེའུ་འགྲམ་གྱི་རྩྭ་གསེབ་ན་ཡོད་ཀྱང་སྲིད་སྙམ་ནས་ཡུན་
རིང་ལ་མཚོ་མཐའ་ཉུལ་ནས་བཙལ་བས་ཨེན་ཙམ་གྱིས་རྐང་འདྲེད་ཤོར་ཏེ་མཚེའུའི་ནང་
དུ་ལྷུང་། ཡིན་ནའང་ངས་སྔར་བཞིན་བྱ་གག་གཅིག་གི་གྲིབ་མ་ཙམ་ཡང་མ་མཐོང་།
མཇུག་མཐར་ང་གླིང་གའི་ནང་གི་རྐུབ་སྟེགས་བསྟར་རིང་ཞིག་ཏུ་བསྡད་པ་ཡིན། ལྟས་
ངན། མུན་པས་རྐྱེན་གྱིས་གླིང་གའི་ནང་ནི་ཤིན་ཏུ་རབ་རིབ་ཞིག་ཏུ་སྣང་ཞིང་ང་རང་སྔར་
བཞིན་འདར་སིག་སིག་བྱེད་ཀྱིན་ཡོད་ལ། ཞྭ་མོ་དེ་གྱོན་ཡོད་ན་ཡང་ངའི་ལྟག་པའི་སྟེང་
གི་སྐྲ་ལོར་འཁྱགས་པ་ཆགས་འདུག དེ་ལ་ངས་སེམས་ཁྲལ་རེ་མི་བྱེད་ཀ་མེད་བྱུང་། ངའི་
བསམ་པར་ང་ལ་གློ་ཚད་བྱུང་ནས་ཤི་མི་འགྲོ་འམ་སྙམ། དེ་ནས་ངས་ཡང་རང་ཉིད་ཤི་སོང་
བར་རྟོག་བཟོ་བྱས། ང་ལ་གློ་ཚད་བྱུང་ནས་ཤི་སོང་། གླེན་ལྐུགས་ཁྲི་ཕྲག་ཅིག་དུར་འཇུག་གི་
མཛད་སྒོར་ཡོང་། དེ་དག་གི་ཁྲོད་དུ་ཌི་ཊ་རོ་འི་ཊ་རུ་སྡོད་པའི་ངའི་ཁུ་བོ་དང་ངའི་ཨ་ནེ་དང
ཞང་བཟའ་སོགས་དང་ཁོ་ཚོའི་བུ་དང་བུ་མོ་སོགས་ཀྱང་ཡོད། ངོ་མ་ཤིན་ཏུ་གཟབ་རྒྱས་ཤིག་
ཡིན་ངེས། ཨ་ལིའེ་ཡི་འདས་མཆོད་སྐབས་སུའང་ཁོ་ཚོ་སླེབས་བྱུང་། དངོས་གནས་གླེན་
ལྐུགས་ཁྱུ་གཅིག་ཡིན་ཡ། དེ་དུས་ང་ལ་ཨ་ནེ་ཁ་རུལ་ཅན་ཞིག་ཡོད་པ་དེས་ཨ་ལིའེ་ཡི་བེམ་
པོར་བལྟས་ནས། ཁོ་ནི་གཉིད་འདུག་པ་དང་ཁྱད་མི་འདུག་ཟེར། D.B.ཡིས་ང་ལ་དེ་ལྟར་
བཤད། དེ་དུས་ང་སྨན་ཁང་ན་ཡོད། ངའི་ལག་པ་རྨས་ནས་སྨན་ཁང་དུ་རྨ་ལས་བྱེད་དུ་སོང་
བ་ཡིན། གང་ལྟར་ངའི་སྐྲ་ལོར་འཁྱགས་པ་ཆགས་པ་དེས་ང་ལ་རྣམ་རྟོག་སྣ་ཚོགས་ཤིག་སྐྱེ་
རུ་བཅུག ངའི་སེམས་སུ་ང་ལ་གློ་ཚད་བྱུང་ནས་ཤི་འགྲོ་བ་ཁོ་ཐག་ཡིན། གལ་ཏེ་ཤི་སོང་ན་ཕ་
མ་གཉིས་ཀ་སྙིང་རྗེ་ཨང་སྙམ། ཁྱད་པར་དུ་ངའི་ཨ་མ། མོ་ད་ལྟ་ད་དུང་ངའི་ནུ་བོ་ཚེ་འདས་
དེའི་མྱ་ངན་ལས་ཡོངས་སུ་ཐར་ཐུབ་མེད། ངའི་སེམས་ལ་མོས་ངའི་ལྭ་བ་དང་ཅ་དངོས་དག་
ཇི་ལྟར་ཉ་ར་བྱ་སྲིད་དམ་སྙམ། ཡིན་ན་ཡང་ངས་ཁ་ཚོན་བཅད་དེ་སྨྲ་ཐུབ་པ་ཞིག་ནི། མོས་
ཧྥེ་བྷེ་ངའི་དུར་འཇུག་གི་མཛད་སྒོར་ཞུགས་སུ་མི་འཇུག་པ་ཁོ་ཐག་ཡིན། དེ་ནས་ཡང་
ངའི་སེམས་ལ། མཇུག་མཐར་གླེན་ལྐུགས་ཁྱུ་གཅིག་གིས་ངའི་པུར་སྒམ་ཁྱེར་ནས་དུར་
ས་གང་རུང་ཞིག་ཏུ་སྦས་ཏེ། དུར་བྱང་དུ་ངའི་མིང་ཡིག་འབྲི་ངེས་ཡིན་ལ་ངའི་ཉེ་འཁོར་
ཐམས་ཅད་ཤི་བོ་ཤི་མོས་བསྐོར་ཡོད་སྙམ། དྲང་མོར་བཤད་ན་ང་ལ་རེ་འདུན་ཉག་གཅིག་
ཡོད་པ་ནི། ནམ་ཞིག་ང་ཤི་བའི་ཚེ་ན་ངའི་བེམ་པོ་དུར་དུ་མི་འཇུག་པར་ཆུ་ལ་སྐྱུར་རྒྱུ་དེ་
ཁོ་ན་ཡིན། རྒྱུ་མཚན་ནི་དུར་དུ་སྦས་ཚེ་མི་རྣམས་ཀྱིས་རེས་གཟའ་ཉི་མ་ནམ་ཡིན་ལ་མེ་
ཏོག་ཆུན་པོ་རེ་ཁྱེར་ཡོང་ངེས་པ་དེ་ནི་མ་གཞི་ནས་སྨྱོན་པའི་ལས་ཀ་འབའ་ཞིག་རེད། མི་
ཤི་སོང་བ་ལ་མེ་ཏོག་དགོས་སམ། མི་དགོས་ཁོ་ཐག་ཡིན།
ནམ་རྒྱུན་ནམ་ཟླ་ཤིན་ཏུ་ལེགས་པའི་ཉིན་ཕ་མ་གཉིས་ཀས་མེ་ཏོག་ཆུན་པོ་རེ་ཁྱེར་
ནས་ཨ་ལིའེ་ཡི་དུར་སར་འགྲོ་ཡི་ཡོད། དང་ཐོག་ང་ཡང་ཁོ་གཉིས་དང་མཉམ་དུ་ཐེངས་
འགར་འགྲོ་མྱོང་མོད། རྗེས་སུ་ངས་རང་ཉིད་མི་འགྲོ་བར་སེམས་ཐག་བཅད། དེ་ནི་ངས་ཨ་
ལིའེ་ཡི་ཉེ་འཁོར་ཐམས་ཅད་ཤི་བོ་ཤི་མོས་ཡོངས་སུ་བསྐོར་བའི་རྣམ་པ་དེ་མཐོང་མི་འདོད་
པ་ཡིན། གལ་ཏེ་ཉིན་དེར་ཉི་མ་ཤར་ཡོད་ན་མི་ཆོག་པ་མེད་ཀྱང་། ངེད་ཚོ་ཐེངས་གཉིས་
པར་དུར་སར་འགྲོ་དུས་ཏག་ཏག་ཆར་བ་འབབ་ཀྱིན་ཡོད་པས་ཨ་ལིའེ་ཡི་དུར་ས་ཆར་
ཆུས་ཡོངས་སུ་བརླན་འདུག་ལ། མི་རྣམས་ཀྱིས་མེ་ཏོག་བཞག་རྗེས་རང་རང་གི་རླངས་
འཁོར་དུ་བརྒྱུགས་ནས་འགྲོ་བའི་ངང་ཚུལ་དེ་མཐོང་བས་ངའི་ཡ་ཆུང་ཧྲིལ་བོ་འཁྱགས་
པས་བསྡམས་སོང་། ཁོ་ཚོ་དེ་ལྟར་རང་རང་གི་རླངས་འཁོར་དུ་བསྡད་རྗེས་རོལ་དབྱངས་
ཤིག་ལ་ཉན་པའམ་ཡང་ན་ཟ་ཁང་གང་རུང་དུ་འཛུལ་ནས་ཁ་ཟས་ལ་རོལ་སྲིད་པ་རེད།
དེ་དུས་ཨ་ལིའེ་མ་གཏོགས་གཞན་པ་ཚང་མ་འཛོམས་ནས་ཡོད། ངས་ངོ་མ་ངང་ཚུལ་དེ་
དག་མཐོང་མི་འདོད། ཁོའི་ཕུང་པོ་དེ་པུར་སྒམ་དུ་ཡོད་པ་མ་གཏོགས་ཁོའི་རྣམ་ཤེས་དག་
ཞིང་ངམ་གང་རུང་ཞིག་ན་ཡོད་པས་བཅོས་བཅོས་ཡོད་ཚད་གསལ་བོར་ཤེས་ཀྱིན་ཡོད་
མོད། ཁོ་དུར་དུ་སྦ་བ་ལ་ང་དགའ་བོ་ཡེ་ནས་མེད། གལ་སྲིད་ཁྱོད་ཀྱིས་ཨ་ལིའེ་ངོ་ཤེས་ན།
འདི་ཡོད་ཚད་ཀྱི་ཧ་གོ་ངེས་ཡིན་ཡ།
དེ་ནས་ཡུད་ཙམ་འགོར་རྗེས་འཆི་བའི་སྐོར་ལ་བསམ་བློ་མི་འཁོར་བའི་སླད་དུ་
ངས་ཨམ་ཕྲག་ཏུ་བཅུག་པའི་སྒོར་ལྷག་བླངས་ནས་ལམ་སྒྲོན་འོག་ཏུ་ལྷག་དངུལ་ག་ཙམ་
ཡོད་མེད་རྩིས་བླངས་པ་ཡིན། ང་ལ་བསྡོམས་པས་གཅིག་ལོར་གསུམ་དང་ཟུར་ལྔ་གཉིས།
ཟུར་གཅིག་གཅིག་མ་གཏོགས་ལྷག་མི་འདུག ཨ་ཙི། པེན་སི་དང་ཁ་བྲལ་བ་ནས་ད་ལྟའི་
བར་དུ་ངས་དངུལ་འབོར་ཆེན་ཞིག་བརླགས་ཟིན། དེའི་རྗེས་སུ་ང་འཁྱགས་པ་ཆགས་མེད་
པའི་མཚེའུ་འགྲམ་དུ་སོང་སྟེ། ཟུར་ལྔ་ཅན་གཉིས་དང་ཟུར་གཅིག་ཅན་གཅིག་དེ་མཚེའུའི་
ནང་དུ་འཕངས་པ་ཡིན། དེ་ལྟར་བྱ་དགོས་པའི་རྒྱུ་མཚན་གང་ཡིན་རང་གིས་ཀྱང་ཧ་གོ་མ་
སོང་ན་ཡང་། ངོ་མ་དེ་ལྟར་འཕངས། ད་ལྟ་བསམས་ན་དེ་ལྟར་བྱས་པ་ནི་ཕལ་ཆེར་རང་གིས་
གློ་ཚད་དང་འཆི་བ་སོགས་སླར་ཡང་དྲན་མི་ཡོང་བའི་སླད་དུ་ཡིན་ཡང་སྲིད།
དེ་ནས་ཡང་བསྐྱར་གལ་ཏེ་ང་ལ་གློ་ཚད་བྱུང་ནས་ཤི་བ་ཡིན་ན། ཧྥེ་བྷེ་ལ་ཚོར་བ་ག་
འདྲ་ཡོད་མེད་སྐོར་བསམ་བློ་བཏང་། གལ་ཏེ་དོན་དག་དེ་འདྲ་ཞིག་བྱུང་བའི་དབང་དུ་
བཏང་ན་ཧྥེ་བྷེ་སེམས་སྡུག་གི་གཡང་ལ་འཕེན་ཁོ་ཐག་ཡིན། མོ་ང་ལ་དངོས་གནས་འདང་
ཡོད། ངོ་མ་ཡིན། ངས་དེ་དག་ལ་བསམ་བློ་མི་གཏོང་རང་གཏོང་རེད། དེ་ལྟར་དྲན་གྱིན་
དྲན་གྱིན་རྐང་འཇབ་ལག་འཇབ་ངང་ཁྱིམ་དུ་ལོག་སྟེ་ཨ་མར་ཐེངས་གཅིག་འཕྲད་འདོད་
སྐྱེས། གལ་ཏེ་ང་རང་སྟབས་མ་ལེགས་པར་ཤི་སོང་ན་ཅི་བྱ། ངའི་ལག་ན་ཁྱིམ་གྱི་ལྡེ་མིག་
ཡོད། ང་རྐང་འཇབ་ལག་འཇབ་ངང་ཁྱིམ་དུ་འཛུལ་ནས་མོ་དང་ལབ་གླེང་ཐེངས་གཅིག་
བྱས་ཆོག དེ་ཡང་སེམས་ཁྲལ་ཆེས་ཆེ་ས་ཞིག་ནི་ངེད་ཚང་གི་ཁང་བའི་སྒོ་དེར་ཙིར་སྒྲ་
གྲག་པ་དེ་ཡིན། ངེད་ཚང་གི་ཁང་བ་དེ་སྤྱི་ཤག་ཐོག་ཁང་ཞིག་ཏུ་ཡོད། ངའི་སེམས་ལ་ང་
ནང་དུ་ལོག་ན་ཕ་མ་གཉིས་ཀས་ཚོར་མི་འགྲོའམ་སྙམ། ཡིན་ནའང་མཇུག་མཐར་ངས་
གང་ལྟར་ཚོད་ལྟ་ཞིག་བྱ་རྒྱུའི་སེམས་ཐག་བཅད།
ལྟས་ངན། དེ་ནས་ང་གླིང་ག་ལས་ཐད་ཀར་རང་ཁྱིམ་དུ་སོང་བ་ཡིན། ལམ་ཐག་རིང་
བོ་མེད་པས་ང་ལ་ངལ་དུབ་ཀྱི་ཚོར་སྣང་གང་ཡང་སྐྱེས་མ་བྱུང་ལ། ར་བཟི་བའི་ཚོར་སྣང་
ཡང་མེད་མོད་ང་རང་སྔར་བཞིན་གྲང་ནས་འདར་སིག་སིག་བྱེད་ཀྱིན་འདུག

ཉེར་གཅིག

ནུབ་དེར་ང་ཁྱིམ་གྱི་སྒོ་ཁར་སླེབས་དུས། ནམ་རྒྱུན་གྱི་སྐས་སྲུང་བ་དེ་མཐོང་སྣང་དུ་
མ་གྱུར། ངའི་ལས་བཟང་བ་ལ་ཨང་། ནུབ་དེར་སྐས་སྒོ་འབྱེད་པའི་མི་དེ་སྔར་ངས་མཐོང་
མ་མྱོང་། དེ་ནས་ངའི་སེམས་ལ་གལ་ཏེ་ཕ་ལགས་ཀྱིས་མ་ཚོར་ན་ཧྥེ་བྷེ་ལ་ཐུག་ནས་ཁ་
བརྡ་ཞིག་བྱས་རྗེས་ལམ་སེང་ཕྱིར་ཐོན་ན་ཁོ་ཚོས་ང་ཡོང་བ་ཧ་གོ་མི་སྲིད་སྙམ། ནུབ་དེར་
ངའི་བྱ་བ་ཐམས་ཅད་ལམ་འགྲོ་ཡོང་བ་འདྲ་སྟེ། གསར་དུ་འོངས་པའི་སྐས་སྲུང་བ་དེ་མ་
གཞི་ནས་མི་སྤྱང་བོ་ཞིག་མིན་པ་འདྲ། ངས་ཁོ་ལ་དབུགས་ཐེངས་གཅིག་གིས་ཌི་ཀ་སི་
ཊེན་སི་ཚང་གི་ཐོག་རྩེག་དེར་སོང་ཞེས་བཤད། དེ་ནི་ངེད་ཚང་གི་ཁྱིམ་མཚེས་ཡིན། ངས་
མགོ་རུ་གྱོན་པའི་ཞྭ་མོ་དེ་ལག་ཏུ་བཟུང་ནས་ཧ་ཅང་བྲེལ་བ་ཆེ་མདོག་གིས་སྐས་སྒམ་ནང་
དུ་འཛུལ།
ཁོས་སྐས་སྒོ་བརྒྱབ་རྗེས་གློ་བུར་དུ་ཕྱིར་འཁོར་ནས “ཁོ་ཚང་ཁྱིམ་དུ་མེད་པ་འདྲ།
ཐོག་རྩེག་བཅུ་བཞི་པར་འདུ་འཛོམས་ཤིག་ཡོད་པ་དེར་བུད་སོང་བ་འདྲ” ཟེར།
“སྐྱོན་མེད།” ངས་ཁོ་ལ “ངས་ཁོ་ཚོར་ང་ཡོང་གི་ཡོད་ཅེས་བཤད་ཡོད། ང་ཁོ་ཚང་
གི་ཚ་བོ་ཞིག་ཡིན།”
ཁོས་ཐེ་ཚོམ་མམ་ཡང་ན་གླེན་རྟགས་ཚ་བོའི་ངང་ང་ལ་ལྟ་ཞོར “ཁོ་རེ། ངས་བལྟས་
ན་ཁྱོད་ཀྱིས་བར་ཁྱམས་སུ་སྒུག་ན་བསྡད་འགྲིག་གི” ཟེར།
“ངས་ཀྱང་དེ་ལྟར་འདོད་མོད།” ཁོ་ལ་ཡང་བསྐྱར “ཡིན་ན་ཡང་ངའི་རྐང་པ་བདེ་
བོ་མེད་པས་ངེས་པར་དུ་རྟེན་ས་ཞིག་དགོས། དེའི་སྟབས་ཀྱིས་ང་ཁོ་ཚང་གི་སྒོ་འགྲམ་གྱི་
རྐུབ་སྟེགས་སུ་བསྡད་ན་འགྲིག་གི་བསམ།”
ཕར་བལྟས་ན་ངས་དོན་ངོ་མར་ཅི་ཞིག་བཤད་པ་ཁོས་ཧ་གོ་མེད་པ་འདྲ། ཁོས “འུན”
ཞེས་བདེན་ཁ་སྟེར་ཞོར་ང་གློག་སྐས་ལས་སྟེང་ཕྱོགས་སུ་འགྲོ་རུ་བཅུག ངོ་མ་དགོད་བྲོ་བ་
ལ་ཨང་། ཁྱོད་ཀྱིས་དེ་ལྟར་སུས་ཀྱང་ཧ་མི་གོ་བའི་སྐད་ཆ་འགའ་བཤད་རྗེས། ཁོ་ཚོར་གང་
བཤད་ན་ཁ་ལ་ཉན་ངེས་ཡིན་པ་འདྲ།
ངེད་ཚང་གི་ཐོག་རྩེག་ལ་སླེབས་པ་དང་གློག་སྐས་ལས་བབས་ཏེ་འཐེང་གིན་འཐེང་
གིན་ཌི་ཀ་སི་ཊེན་སི་ཚང་གི་སྒོ་གཟས་ནས་སོང་། རྒྱབ་ལོགས་ནས་གློག་སྐས་ཀྱི་སྒོ་བརྒྱབ་
པའི་སྒྲ་དེ་གྲག་པ་དང་ཁ་ཕྱིར་འཁོར་ནས་རང་ཁྱིམ་གྱི་ཕྱོགས་སུ་སོང་བ་ཡིན། ངས་དེ་ལྟར་
སྐས་སྲུང་བ་དེར་མགོ་སྐོར་བཏང་ཞིང་ང་ལ་བཟི་སྣང་ཏོག་ཙམ་ཡང་མི་འདུག དེ་ནས་
ཨམ་ཕྲག་ལས་ལྡེ་མིག་བཏོན་ཏེ་ཁྱིམ་སྒོ་དལ་མོར་ཕྱེ་ཞིང་། རྐང་འཇབ་ལག་འཇབ་ངང་
ཁྱིམ་དུ་འཛུལ་རྗེས་སླར་ཡང་སྒོ་མོ་བརྒྱབ། མ་གཞིར་ང་འདི་འཇབ་བུ་ཞིག་བྱས་ན་འགྲིག་
པ་འདྲ།
ཁང་བའི་ནང་དུ་ཅི་ཡང་མཐོང་གི་མི་འདུག ཡིན་ནའང་གློག་བཀར་མི་ཉན་པས
ཡང་བསྐྱར་རྐང་འཇབ་ལག་འཇབ་ངང་ཕར་སོང་བ་ཡིན། ཁང་བའི་ནང་ལ་དྲི་མ་ཞིག་
འཐུལ་གྱིན་འདུག དྲི་མ་དེ་ནི་ཡང་སྙིང་ཅི་ཞིག་ཡིན་པ་མི་ཤེས་ན་ཡང་། རང་ཉིད་དངོས་
སུ་ཁྱིམ་དུ་སླེབས་ཡོད་པ་གསལ་བོར་ཤེས་ཡོད། དེ་ནས་ངས་ཐོག་ལྭ་ཕུད་དེ་ལྭ་སྒམ་ནང་
དུ་འགེལ་བསམས་ཀྱང་སྒམ་ནང་དུ་ལྭ་བས་བཀང་འདུག་པས་ཐོག་ལྭ་ཕྱིར་གྱོན་ཏེ་ཧྥེ་
བྷེ་ཡི་ཁང་བའི་ཕྱོགས་སུ་རྐང་འཇབ་ལག་འཇབ་ཀྱིས་སོང་། ངེད་ཚང་གི་གཡོག་མོ་དེས་
ངའི་སྐད་སྒྲ་མི་གོ་བ་ཁོ་ཐག་ཡིན། མོ་ཆུང་དུས་གཅེན་པོས་རྣ་བར་གྲོ་སོག་གིས་གཙགས་
པས་རྣ་བ་ཡ་གཅིག་ཧ་ཅང་ཁྲོག་པ་ཡོད། ངའི་ཨ་ཕའི་གཉིད་ཤིན་ཏུ་ལྕི་བས་ཁྱོད་ཀྱིས་རྐུབ་
སྟེགས་ཤིག་ཡར་བཀྱགས་ཏེ་ཁོའི་མགོ་ལ་ཤུགས་ཀྱིས་བརྡེགས་པ་མིན་ན་གཏན་ནས་སད་
མི་སྲིད། ཡིན་ནའང་ངའི་ཨ་མའི་རྫི་གསང་ཤིན་ཏུ་རྣོ་བ་ཤ་ཁྱི་ཞིག་དང་ཨ་ན་མ་ན་ཡིན།
གལ་ཏེ་ཁྱོད་རང་སི་བྷེ་རི་ཡ་ནས་གློ་ལུ་ཞིག་བརྒྱབ་ན་ཡང་མོས་མི་གོ་བའི་ངེས་པ་ཕལ་
ཆེར་མེད། དེ་ལས་གཞན་ད་དུང་ལན་རེར་མོ་ལ་ཞག་གང་བོར་གཉིད་མི་ཡོང་བས་ཡར་
ལངས་ནས་ཐ་མག་འཐེན་གྱིན་ཡོད།
མཇུག་མཐར་ང་བདེ་བླག་ངང་ཧྥེ་བྷེ་ཡི་ཁང་བའི་ནང་དུ་འབྱོར་སོང་། ཡིན་ནའང་
མོ་རང་དེ་ན་མི་འདུག ཨ་ཁ། དེ་ང་རང་གིས་བརྗེད་སོང་བ་ཡིན། D.B.ཧོ་ལི་ཝུ་ཌ་རུའམ་
ཡང་ན་གཞན་གང་རུང་ལ་སོང་རྗེས་མོ་རྟག་པར་ཁོའི་ཁང་བའི་ནང་དུ་ཉལ་གྱིན་ཡོད།
མོས་ནམ་རྒྱུན་ཁང་བ་དེར་དགའ་བོ་བྱེད་ཀྱིན་ཡོད་དེ། དེ་རུ་གཅེན་པོས་ཧྥི་ལ་ཌེལ་ཧྥི་
ཡའི་སྐྱེས་མ་ཆང་རྐྱལ་ཞིག་གི་ལག་ནས་ཉོས་ཡོང་བའི་ཅོག་ཙེ་ཆེན་པོ་ཞིག་དང་མལ་
ཁྲི་ཆེན་པོ་ཆེན་པོ་ཞིག་ཡོད་པས་ཡིན་ལ། D.B.ཡིས་ཀྱང་མོ་རང་ཉིད་ཀྱི་ཁང་བ་རུ་ཉལ་
འཇུག་གི་ཡོད་སྟབས་མོ་ནམ་རྒྱུན་དེ་རུ་བསྡད་ཡོད། གལ་ཏེ་ཁྱོད་ཀྱིས་མོ་ཅོག་ཙེ་ཆེན་པོ་
དེར་ལས་བྱ་འབྲི་བཞིན་པའི་ངང་ཚུལ་མཐོང་ན་དངོས་གནས་དགོད་ཁ་འཆོར་སྲིད། ཅོ་
ཐུབ། ཡིན་ནའང་མོ་ཏག་ཏག་དེ་ལ་དགའ་བོ་ཡོད། མོས་རྟག་པར་རང་ཉིད་ཆེན་པོ་ག་
ཙེ་དེ་ནི་མལ་ཁྲི་དེ་དང་ཁྱད་མེད་པས་མོས་དེ་རུ་ལས་བྱ་འབྲི་དུས་ཕལ་ཆེར་མོ་མཐོང་མིདང་
ཁོད་ཡངས་པོ་ལ་དགའ་ཟེར་གྱིན་ཡོད། ངོ་མ་དགོད་བྲོ་བ་ལ།
དེ་ནས་ང་སླར་ཡང་རྐང་འཇབ་ལག་འཇབ་ངངD.B.ཡི་ཁང་བར་སོང་ནས་ཅོག་
ཙེའི་སྟེང་གི་གློག་སྒྲོན་དེ་བཀར་མོད། ཧྥེ་བྷེ་གཉིད་ལས་མ་སད། ངས་མོར་བལྟས་ནས་ཡུད་
ཙམ་བསྡད། མོའི་མགོ་བོ་སྔས་འགྲམ་ལ་བསླན་ཞིང་ཁ་ཅུང་ཟད་གདངས་ནས་གཉིད་དུ་
ཡུར་འདུག སྤྱིར་མི་རྣམས་ལ་མཚོན་ན་ཁ་གདངས་ནས་གཉིད་པའི་བཟོ་ལྟ་དེ་ཡག་པོ་
ཞིག་ཁྱོན་ནས་མིན་ཡང་། བྱིས་པ་ཚོར་མཚོན་ན་དེ་འདྲ་ཞིག་གཏན་ནས་མ་རེད། བྱིས་པ་
ཚོས་ཁ་ཆུ་བཞུར་ནས་སྔས་མགོ་བརླན་ན་ཡང་སྙིང་རྗེ་བོ་ཞིག་འདུག
དེ་ནས་ནང་དུ་ཕར་འགྲོ་ཚུར་འགྲོ་འགའ་བྱས་ཏེ་ཡར་ལྟ་མར་ལྟ་བྱས་པ་ཡིན། སྐབས་
དེར་ང་ལ་སྣང་བ་སྐྱིད་པའི་ཚོར་བ་ཞིག་སྐྱེས་བྱུང་། སྔོན་གྱི་གློ་ཚད་དང་འཆི་བ་སོགས་
གང་ཡང་དྲན་མ་བྱུང་། ཧྥེ་བྷེ་ཡི་ལྭ་བ་རྣམས་མལ་ཁྲིའི་འགྲམ་གྱི་རྐུབ་སྟེགས་ཤིག་ཏུ་
བཞག་འདུག བྱིས་པ་ཆུང་ཆུང་ཞིག་ལ་མཚོན་ན་མོ་ནི་དངོས་གནས་གྲ་དག་གཙང་མ་
ཞིག་རེད། མོས་ནམ་རྒྱུན་རང་གི་དངོས་པོ་རྣམས་ག་སར་གཡུག་མི་སྲིད། རང་གི་རྫེམ་
སྟོད་ཅིག་དང་ཐོག་ལྭ་ཁམ་ནག་ཅིག་ཡོད་པ་དེ་རྐུབ་སྟེགས་ཀྱི་རྒྱབ་སྙེས་སྟེང་བཀལ་ནས་
བཞག་འདུག དེ་ནི་ཨ་མ་ལགས་ཀྱིས་ཀ་ན་ཌ་ནས་ཉོས་ཡོང་བ་རེད། ལྷམ་དང་རྐང་འབོབ་
མལ་ཁྲིའི་འགབ་ཏུ་བཞག་འདུག མོའི་ལྷམ་དེ་ངས་སྔར་མཐོང་མ་མྱོང་བས་ཕལ་ཆེར་
གསར་དུ་ཉོས་པ་ཞིག་ཡིན་ཚོད། ཨ་མས་རྟག་པར་མོར་ལྭ་བ་གྲ་དག་ཅིང་ལུས་ལ་རན་པ་
རེ་ཉོ་ཡི་ཡོད་ལ། མོས་རྒྱུན་པར་ཧྥེ་བྷེ་ལ་གཟབ་འཕྱོར་ལེགས་པོར་སྤྲ་བཞིན་ཡོད། དྲང་
མོར་བཤད་ན་ངའི་ཨ་མ་ནི་ཤུད་ལྷམ་ཉོ་མི་ཤེས་མཁན་ཞིག་ཡིན་པ་མ་གཏོགས། ལྭ་བ་དང་
མཛེས་སྤྲས་ཀྱི་ཕྱོགས་སུ་ཤིན་ཏུ་འཇོན་པོ་ཡོད། སྤྱིར་ན་ཧྥེ་བྷེ་ཡིས་ལྭ་བ་གང་གྱོན་ཡང་
དངོས་གནས་ཡག་པོ་ཞེ་དྲག་ཡོད། དཔེར་ན་འབྱོར་ལྡན་གཞན་གྱི་བྱིས་པ་ཚོའི་གྱོན་པ་
ཡག་ཀྱང་མིག་ལ་མཛེས་བོ་དེ་འདྲ་གྱོན་ཤེས་ཀྱིན་མེད་པ་འདྲ། ངས་ངོ་མ་ཧྥེ་བྷེ་ཡིས་གྱོན་
པའི་ལྭ་བ་དེ་ཁྱོད་ཀྱིས་མཐོང་ན་བསམ། ངོ་མ་ཡག་པོ་ཞེ་དྲག་ཡོད་ཡ།
ང་རངD.B.ཡི་ཅོག་ཙེའི་འགྲམ་དུ་བསྡད་ནས་ཅོག་ཙེའི་སྟེང་གི་དངོས་པོ་དག་ཕར་
སློག་ཚུར་སློག་བྱས། དེ་དག་མང་ཆེ་བ་ཧྥེ་བྷེ་ཡི་དངོས་པོ་རྐྱང་རྐྱང་རེད། དེ་ཡང་མང་ཆེ་་ཅིག་
རེད། ངས་དེབ་དེ་བླངས་ནས་ཁ་ཕྱེ་བ་ན། ཧྥེ་བྷེ་ཡིས་ཤོག་ལྷེ་དང་པོའི་སྟེང་ལ་འདི་ལྟར་བ་
དཔེ་དེབ་རེད། ཆེས་སྟེང་མ་དེ་ནི《ཨང་རྩིས་ན་སྤྲོ་པོ་ཡོད་པ་ཞིག་ཡིན》ཞེས་པའི་དེབབྲིས་
འདུག་སྟེ།
ཧྥེ་བྷེ་ཝེ་ཐེ་ཧྥིལཌ་ཀོལ་ཧྥིལཌ
4B——འཛིན་གྲྭ་དང་པོ།
ངོ་མ་དགོད་བྲོ་བ་ལ་ཨང་། མོས་མིང་ཡིག་གི་དཀྱིལ་དུ་ལྗོ་ཟེ་ཧྥིན་ཞེས་མི་འབྲི་བར
ཝེ་ཐེར་ཧྥིལཊ་ཞེས་བྲིས་འདུག མོ་ལྗོ་ཟེ་ཧྥིན་ཞེས་པར་མི་དགའ་བ་འདྲ་སྟེ། ང་མོར་
འཕྲད་ཐེངས་རེར་མོས་རྟག་པར་འདི་ལྟར་མིང་ཡིག་བར་མ་དེ་རྗེ་ཡི་འདུག
ཨང་རྩིས་ཀྱི་དཔེ་དེབ་དེའི་འོག་ན་ས་ཁམས་ཀྱི་དཔེ་ཆ་ཞིག་ཡོད་ལ་དེའི་འོག་ཏུ་
ཕྲལ་ཀློག་འབྲི་དེབ་ཅིག་དང་དེའི་འོག་ཏུ་འབྲི་དེབ་གཞན་པ་ཞིག་བཞག་འདུག མོ་ལ་
འབྲི་དེབ་འདི་འདྲ་སྟོང་ཕྲག་འགའ་ཡོད་ངེས། ཁྱོད་ཀྱིས་བྱིས་པ་ཆུང་ཆུང་ཞིག་ལ་འདི་
འདྲའི་འབྲི་དེབ་མང་པོ་ཡོད་པ་མཐོང་མྱོང་མེད་པ་ཁོ་ཐག་ཡིན། ངས་འབྲི་དེབ་དེའི་ཁ་ཕྱེ་
བ་ན་ཤོག་ལྷེ་དང་པོར་འདི་ལྟར་བྲིས་འདུག
བྷེར་ཎི་སེ་ལགས། ངལ་གསོའི་སྐབས་སུ་ང་དང་ཐུག་རོགས། ཁྱོད་ལ་དོན་དག་གལ་
ཆེན་གལ་ཆེན་ཞིག་བཤད་རྒྱུ་ཡོད།
ཤོག་ལྷེ་དང་པོའི་སྟེང་དུ་དེ་ཙམ་ལས་ཅང་བྲིས་མེད། ཤོག་ལྷེ་གཉིས་པའི་སྟེང་འདི་
ལྟར་བྲིས་འདུག
ཨ་ལ་སི་ཀའི་ཤར་ལྷོའི་ཕྱོགས་སུ་ཅིའི་ཕྱིར་ལྕགས་ཀྲིན་བཟོ་གྲྭ་མང་པོ་ཡོད་པ་ཡིན།
རྒྱུ་མཚན་ནི་དེ་རུ་ཉ་ཨོན་ཀོ་རིན་ཁུ་སི་མང་པོ་ཡོད་པས་ཡིན།
ཅིའི་ཕྱིར་དེ་རུ་ནགས་ཚལ་སྟུག་པོ་ཡོད་པ་ཡིན།
རྒྱུ་མཚན་ནི་དེ་གའི་གནམ་གཤིས་ཚ་གྲང་རན་པོ་ཡོད་པས་ཡིན།
ངེད་ཚོའི་སྲིད་གཞུང་གིས་ཨ་ལ་སི་ཀ་མངའ་སྡེ་ཡི་ཨེ་སི་ཁེས་མོ་པའི་འཚོ་བའི་ཆ་
རྐྱེན་ཇེ་ལེགས་སུ་གཏོང་བར་མཐུན་རྐྱེན་ཅི་ཞིག་བསྒྲུབས་ཡོད། འདི་སང་ཉིན་ཞིབ་ཏུ་
འཚོལ་དགོས།
ཧྥེ་བྷེ་ཝེ་ཐེར་ཧྥིལཌ་ཀོལ་ཧྥིལཌ།
ཧྥེ་བྷེ་ཝེ་ཐེར་ཧྥིལཌ་ཀོལ་ཧྥིལཌ།
ཧྥེ་བྷེ་ཝེ་ཐེར་ཧྥིལཌ་ཀོལ་ཧྥིལཌ
ཧྥེ་བྷེ་ཝེ་ཀོལ་ཧྥིལཌ།
སྐུ་ཞབས་ཧྥེ་བྷེ་ཝེ་ཐེར་ཧྥིལཌ་ཀོལ་ཧྥིལཌ།
སྐུ་ཉིད་ནས་ཞིར་ལི་ལ་སྤྲོད་རོགས།
ཞིར་ལི། ཁྱོད་ཀྱིས་ཁྱོད་ས་ལྗི་ཊ་རིའི་སི་ལ་ཁེལ་ཡོད་ཟེར་བ་མིན་ནམ།
ཡིན་ནའང་ཁྱོད་ངེད་ཚང་ལ་ཡོང་དུས།
རང་ལ་གཅིག་ལས་མེད་པའི་ས་ལྗི་ཊ་རིའི་སི་དེས་ཁྱོད་ལ་དངོས་གྲུབ་ཏུ་ཤུད་ལྷམ་
ཞིག་ཐོབ།
དུས་ཡུན་རིང་བོ་མ་འགོར་བར་ངས་ཟིན་བྲིས་ཀྱི་དེབ་དེ་ཡོངས་སུ་བཀླགས་ཚར།
ངས་ཉིན་མཚན་ལྟོས་མེད་ཀྱིས་འདི་དང་འདི་ལྟ་བུའི་ཟིན་བྲིས་མང་པོ་ཀློག་ཐུབ། བྱིས་པ་
ཚོའི་ཟིན་བྲིས་ནི་ངོ་མ་དགོད་བྲོ་བ་ཞིག་རེད། དེ་ནས་ངས་སླར་ཡང་ཐ་མག་ཅིག་ལ་མེ་
བསྒོས། དེ་ནི་ཆེས་མཐའ་མཇུག་གི་ཐ་མག་རྐང་གཅིག་ཡིན། ཉིན་དེར་ངས་ཐ་མག་སྒམ་
གསུམ་འཐེན་ཟིན་པ་འདྲ། དེ་ནས་མོ་གཉིད་ལས་བསླངས་པ་ཡིན། དྲང་མོར་བཤད་ན་ང་
འདི་ལྟར་བསྡད་ནས་ནམ་འཁྱོལ་ག་ལ་ཐུབ། གལ་ཏེ་ངའི་ཕ་མ་གཉིས་ཀ་གློ་བུར་ནང་དུ་
འཛུལ་ཡོང་ན་ཅི་བྱ། དོན་དག་དེ་འདྲ་མ་བྱུང་བའི་སྔོན་ལ་ཧྥེ་བྷེ་ལ་ཁ་བརྡ་ཞིག་བྱས་རྗེས་
ཕྱིར་འགྲོ་འདོད་པ་ཡིན།
མོ་གཉིད་ལས་སློང་སླ་བས་སྐད་ཆེན་པོ་རྒྱག་མི་དགོས། མོའི་སྔས་འགྲམ་དུ་སོང་
ནས་སྐད་དམའ་མོས “ཝེ། ཧྥེ་བྷེ” ཞེས་བོས་པ་ཙམ་གྱིས་ཆོག ལྟོས་དང་། མོ་གཉིད་ལས་
སད་བྱུང་།
“ཧོལ་ཌེན།” མོས་དེ་ལྟར་དགའ་འབོད་ཅིག་བྱས་ཏེ་ངའི་སྐེ་ལ་འཐམས་བྱུང་། མོས་
ནམ་རྒྱུན་ཡང་འདི་ལྟར་ང་ལ་དགའ་མོས་བྱེད་ཀྱིན་ཡོད། ངས་མོར་འོ་ཞིག་བྱས་པ་ཡིན།
དེ་ནས་ཡང་མོས་ང་ལ “ཁྱོད་རང་ནམ་ཞིག་ལ་ཕྱིར་ལོག་པ་ཡིན།” ང་སླེབས་པར་མོ་ཤིན་
ཏུ་དགའ་བ་བལྟས་པ་ཙམ་གྱིས་ཤེས་ཐུབ།
“སྐད་མགོ་དམའ་མོ་བྱོས་དང་། ང་ད་སོ་མ་ཡོང་བ་ཡིན། ཁྱོད་སྐྱིད་པོ་བདེ་མོ་ཡིན
ནམ་”
“ང་རང་སྐྱིད་པོ་ཡིན། ངའི་འཕྲིན་པ་དེ་འབྱོར་སོང་ངམ། ངས་ཁྱོད་ལ་ཤོག་གྲངས་
ལྔ་བྲིས་ཡོད་ཡ——”
“འབྱོར་སོང་། སྐད་མགོ་དམའ་མོ་བྱོས་ཨ། སྐུ་མཁྱེན།”
མོས་ང་ལ་འཕྲིན་པ་རིང་བོ་ཞིག་བྲིས་ཡོད་མོད། ངས་ཕྱིར་འཕྲིན་ལན་ཞིག་འབྲི་
མ་ཐུབ།འཕྲིན་ཡིག་དེར་མོ་སློབ་གྲྭའི་ཟློས་གར་འཁྲབ་སྟོན་ལ་ཞུགས་པའི་སྐོར་ཡོད་
ལ། ད་དུང་ང་རང་མོའི་འཁྲབ་སྟོན་ལ་ཅིས་ཀྱང་བལྟ་རུ་ཡོང་དགོས་སོགས་མང་པོ་ཞིག་
བྲིས་འདུག
“འཁྲབ་སྟོན་གྱི་དོན་དག་དེ་ག་འདྲ་འདུག” ངས་མོར “མིང་ལ་ག་རེ་ཟེར་རམ” ཞེས་
དྲིས་པ་ཡིན།
“《ཨ་རི་བའི་ཡེ་ཤུའི་འཁྲུངས་སྟོན》ཟེར། ཟློས་གར་དེ་ཡག་རྒྱུ་སྤུ་ཙམ་ཡང་མེད་
རུང་། ངས་བྷེ་ནེ་ཌིག་ཊ་ཨར་ནོལ་ཌ་ཞེས་པའི་མི་སྣ་དེ་འཁྲབ་ཀྱིན་ཡོད། དེ་ནི་ཟློས་གར་
དེའི་ནང་གི་མི་སྣ་གཙོ་བོ་ཞིག་ཡིན།” མོས་དེ་ལྟར་བཤད། ཕར་བལྟས་ན་མོ་སྤྲོ་དགས་
ཡོངས་སུ་ཁེངས་འདུག “དང་ཐོག་ང་རང་ཨེན་ཙམ་གྱིས་འཆི་གྲབས་བྱས་སོང་། ཤི་བོའི་
རྣམ་ཤེས་ཤིག་ཡོང་ནས་ང་ལ་ཁྱོད་ཀྱིས་རྒྱལ་ཁབ་ལ་ངོ་ལོག་བྱས་པས་ངོ་མི་ཚའམ་ཞེས་
དྲིས་བྱུང་།” མོ་མལ་ཁྲིའི་སྟེང་ནས་ཙོག་པུར་བསྡད་དེ “ངས་འཕྲིན་ཡིག་ཏུ་འདིའི་སྐོར་
བྲིས་ཡོད། ཁྱོད་རང་ཟློས་གར་དེར་ལྟ་རུ་འགྲོའམ” ཞེས་དྲིས།
“འགྲོ་ངེས་ཡིན། ང་ལོས་འགྲོ་ཡ།”
“པ་ལགས་འགྲོ་མི་ཐུབ་ཟེར། ཁོ་ཀ་ལི་ཧྥོར་ཎི་ཡ་མངའ་སྡེ་རུ་འགྲོ་དགོས་པས།”
མོས་དེ་ལྟར་བཤད། ཨ་ཙི། མོ་དངོས་གནས་སྤྲོ་དགས་ཡོངས་སུ་ཁེངས་འདུག མོ་མལ་ཁྲིའི་
སྟེང་ནས་ཙོག་པུར་བསྡད་ནས་ངའི་ལག་པར་འཇུས་ཏེ “ཝེ། ཨ་མས་ཁྱོད་རེས་གཟའ་
ལྷག་པའི་ཉིན་འོང་གི་ཡོད་ཟེར།” མོས་ང་ལ “རེས་གཟའ་ལྷག་པའི་ཉིན་ཡིན་ཟེར།”
“ང་སྔོན་ལ་ཡོང་བ་ཡིན། ཁྱོད་ཀྱིས་སྐད་མགོ་དམའ་མོ་བྱོས་དང་། ཁོ་ཚོ་གཉིད་ལས་
སད་ཀྱི་རེད།”
“ཆུ་ཚོད་ག་པར་སླེབས་སོང་། ཁོ་གཉིས་ནམ་གུང་ལ་མ་གཏོགས་ཕྱིར་ལོག་མི་ཐུབ་
ཟེར། ཨ་མས་དེ་ལྟར་ཟེར། ཁོ་ཚོ་འདུ་འཛོམས་ཤིག་ལ་ཕྱིན་སོང་།” ཧྥེ་བྷེ་ཡིས་ང་ལ“ཁྱོད་
ཀྱིས་ངས་དེ་རིང་གློག་བརྙན་ཅི་ཞིག་ལ་བལྟས་པ་ཤེས་སམ” ཟེར།
“ངས་ག་ལ་ཤེས། ཁོ་གཉིས་ཀས་ཆུ་ཚོད་དུའི་སྟེང་ཕྱིར་ལོག་གི་ཡིན་ཟེར།”
“《སྨན་པ》” ཧྥེ་བྷེ་ཡིས་ང་ལ “དེ་ནི་ལེ་སི་ཋིར་ཐེབས་རྩ་ཚོགས་པས་བསྟན་པའི་
གློག་བརྙན་ཞིག་རེད། ཉི་མ་གཅིག་ལ་མ་གཏོགས་མི་སྟོན་ཟེར། གློག་བརྙན་དེ་ནི་ཀེན་ཊ་
ཀི་མངའ་སྡེ་ཡི་སྨན་པ་ཞིག་གི་གཏམ་རྒྱུད་རེད། ཁོས་ཀམ་པ་ལི་ཞིག་གིས་བྱིས་པ་ཞིག་གི་
ཁ་སྣ་བཏུམས་པ་རེད། བྱིས་པ་དེ་མ་གཞི་ནས་དབང་པོ་སྐྱོན་ཅན་ཞིག་ཡིན་པས་འགྲོ་རྒྱུག་
ཐུབ་ཀྱིན་མི་འདུག དེའི་རྗེས་སུ་ཁོ་བཙོན་ལ་བཅུག་སོང་། གློག་བརྙན་དེ་དངོས་གནས་
ཡག་པོ་འདུག”
“འོ་རེད། ཁོ་གཉིས་ཀས་ཆུ་ཚོད་དུ་ཡི་སྟེང་ཕྱིར་ལོག་མིན་ཁྱོད་ལ་བཤད་དམ།”
“དྲང་མོར་བཤད་ན་ཁོས་བྱིས་པ་དེ་སྙིང་རྗེ་བས་རེད། ངས་སྨན་པ་དེ་ཟེར་བ་ཡིན།
དེའི་སྟབས་ཀྱིས་ཁོས་ཀམ་པ་ལི་ཞིག་གིས་བྱིས་པ་དེའི་ཁ་སྣ་བཏུམས་ནས་གསོད་གྲབས་
བྱས་པ་རེད། དེའི་རྗེས་སུ་ཁོ་ཚེ་བཙོན་ལ་བཅུག ཡིན་ནའང་བུ་མོ་ཆུང་ཆུང་དེ་ནམ་རྒྱུན
སྨན་པ་དེར་ལྟ་རུ་འགྲོ་གི་ཡོད་པར་མ་ཟད། ཁོ་ལ་རྟག་པར་ཐུགས་རྗེ་ཆེ་ཞུ་ཡི་འདུག ཁོ་
ནི་གཤེད་མ་སེམས་བཟང་ཞིག་རེད། ཁོས་རང་ཉིད་བཙོན་དུ་བཅུག་པ་ནི་འོས་ཤིང་
འཚམ་པ་ཞིག་ཏུ་འདོད་ཀྱིན་ཡོད་ལ། གློག་བརྙན་དེ་ནི་ངེད་ཚོའི་འཛིན་གྲྭའི་བུ་མོ་ཞིག་
གི་ཨ་མས་ང་ཚོ་ཁྲིད་དེ་ལྟ་རུ་ཕྱིན་པ་ཡིན། ངའི་སློབ་གྲོགས་དེའི་མིང་ལ་ཨ་ལི་ས་ཧོ་ལམ་
བྷོར་གྷ་ཞེས་ཟེར་ཞིང་། ངའི་གྲོགས་པོ་ཡག་ཤོས་དེ་ཡིན། མོ་ནི—”
“ཝེ་ཡེ། ཁྱོད་སྡོད། ཁྱོད་སྡོད།” ངས་མོར “ཁོ་གཉིས་ཀས་ཆུ་ཚོད་དུའི་སྟེང་ཕྱིར་
ལོག་མིན་ཁྱོད་ལ་བཤད་དམ།"
“ག་ཚོད་ཡིན་ནམ། གང་ལྟར་ནམ་གུང་ལ་མ་གཏོགས་ཕྱིར་མི་སླེབས་པ་ཁོ་ཐག་
ཡིན། ཕྱིར་ལོག་ཁར་མེ་འཁོར་ལ་འདུག་ཐུབ་མིན་མི་ཤེས་ཟེར་གྱིན་ཨ་ཕས་རླངས་འཁོར་
བསྐོར་ནས་ཕྱིན་སོང་། ཝེ། འུ་ཚང་གི་རླངས་འཁོར་ནང་དུ་ད་ལྟ་སྒྲ་སྡུད་ཡོད་པ་རེད།
ཡིན་ནའང་ཨ་མས་རླངས་འཁོར་གཏོང་དུས་ཉན་མི་ཆོག་ཟེར།”
ངའི་སེམས་པ་གཞི་ནས་ཅུང་བདེ་ལ་བབས་སོང་། སྐབས་དེར་ངས་ཁོ་གཉིས་ཀས་ང་
རང་ཁྱིམ་དུ་སླེབས་པ་མི་ཤེས་ཁོ་ཐག་རེད་བསམ་པ་ཡིན། ཡང་ངའི་སེམས་ལ། ཁོ་གཉིས་
ཀས་ཤེས་ན་ཡང་ཤེས་སྙམ།
ཁྱོད་ཀྱིས་དངོས་གནས་ཧྥེ་བྷེ་ཡི་བཟོ་ལྟ་དེ་ལ་ཐེངས་ཤིག་བལྟས་ན་འགྲིག མོས་ཉལ་
ལྭ་སྔོན་པོ་ཞིག་གྱོན་ཡོད་ལ། ཉལ་ལྭ་དེའི་གོང་བའི་ཁ་ན་གླང་ཆེན་དམར་པོ་ཞིག་འདུག
མོ་ངོ་མ་གླང་ཆེན་དེ་ལ་དགའ་བོ་ཞེ་དྲག་ཡོད།
“ཁྱོད་ཀྱི་བཤད་ཚུལ་ལ་ཉན་ན་གློག་བརྙན་དེ་ཡག་པོ་ཞིག་ཡོད་པ་འདྲ། རེད་དམ།”
“དངོས་གནས་ཡག་པོ་འདུག ཡིན་ནའང་ཨེ་ལུ་སི་ལ་ཆམ་པ་ཞིག་ཕོག་པས། མོའི་
ཨ་མས་རྟག་པར་མོ་ལ་ཆམ་རིམས་ཕོག་པ་ཡིན་ནམ་ཞེས་ཡང་འདྲི་བསྐྱར་འདྲི་བྱེད་ཀྱིན་
འདུག གློག་བརྙན་ལ་ལྟ་བཞིན་པའི་སྒང་ལ། མོས་ཡང་དང་བསྐྱར་དུ་དེ་ལྟར་དྲིས་པས་ང་
སྡོད་བཟོད་བདེ་བོ་ཞིག་ཡེ་ནས་མ་བྱུང”
དེའི་རྗེས་སུ་ངས་མོར་འོད་སྡེར་དེའི་སྐོར་བཤད་པ་ཡིན། “འེ། ངས་ཁྱོད་ལ་འོད་སྡེར་
ཞིག་ཉོས་པ་ཡིན་མོད།” ངས་མོར “ཡིན་ནའང་ལམ་བར་དུ་སར་ལྷུང་སྟེ་ཆག་སོང་།”
ངས་དེ་ལྟར་བཤད་ཞོར་ཨམ་ཕྲག་ཏུ་བླུགས་པའི་འོད་སྡེར་གྱི་ཆག་གྲུམ་དག་ཕྱིར་བླངས་
ནས་མོར་བསྟན “དེ་དུས་ང་རང་ར་བཟི་ཡོད།"
“ཆག་གྲུམ་དེ་ང་ལ་སྟེར་རོགས།” མོས་ང་ལ “ངས་ཆག་གྲུམ་དེ་དག་ཉར་དགོས།”
མོས་དེ་ལྟར་བཤད་ཀྱིན་ངའི་ལག་གི་འོད་སྡེར་གྱི་ཆག་གྲུམ་དག་བླངས་ནས་སྔས་མགོའི་
འཐེན་སྒམ་དུ་བཅུག
“D.B.ཡེ་ཤུའི་འཁྲུངས་སྐར་ལ་ཡོང་ངམ།” ངས་མོར་དེ་ལྟར་དྲིས།
“ཡོང་ན་ཐང་ལ་མི་ཡོང་ནའང་ཐང་། ཨ་མས་དེ་ལྟར་ཟེར། ཁོ་ཧོ་ལི་ཝུ་ཌ་རུ་བསྡད་
ནས་ཨ་ཎ་པོ་ལི་སི་ཡི་གློག་བརྙན་འཁྲབ་གཞུང་ཞིག་བྲི་དགོས་ཟེར།”
“ཨ་ཎ་པོ་ལི་སི། གནམ་རྒན་མ།”
“འུན། དེ་ནི་བརྩེ་དུང་གི་གཏམ་རྒྱུད་ཅིག་ཡིན་པ་འདྲ། ཁྱོད་ཀྱིས་བལྟས་ན་འཁྲབ་
སྟོན་པ་སུ་སུ་ཡིན་ནམ། ཁྱོད་ཀྱིས་ཨེ་ཁེད་ལྟོས་དང་།”
“ང་ལ་མོས་པ་མི་འདུག D.B.ཨ་ཎ་པོ་ལི་སི་ལ་རྒྱུས་ཡོད་དམ། གནམ་རྒན་མ།
དེ་ཁོས་བརྩམས་སྒྲུང་འབྲི་བ་ལ་འབྲེལ་བ་ཅི་ཞིག་ཡོད་དམ།” ངས་དེ་ལྟར་བཤད། ཨ་
ཙི། དོན་དག་དེས་ང་རང་ཨེན་ཙམ་གྱིས་སྨྱོ་ལ་ཁད་ཅིག་བཟོས་སོང་། ལྟས་ངན། ཧོ་ལི་ཝུ་
ཌ། “ཁྱོད་ཀྱི་དཔུང་པར་ཅི་ཞིག་བྱས་སོང་།” མོའི་དཔུང་པར་སྦྱོར་སྨན་ཞིག་སྦྱར་ཡོད་པ་
མཐོང་བས་ངས་མོར་དེ་ལྟར་དྲིས།
“ཀུར་ཊི་སི་ཝ་འིན་ཊ་རབ། ངེད་ཚོའི་འཛིན་གྲྭའི་ཡིན། ང་ཚོ་གླིང་གའི་ཐེམ་སྐས་
ལས་མར་འབབ་དུས་ཁོས་ང་ལ་ཕུད་རྒྱག་བྱས་པ་རེད།” མོས་ང་ལ “ཁྱོད་ཀྱིས་བལྟ་ན་
འདོད་དམ།” མོས་དེ་ལྟར་བཤད་ཞོར་སྦྱོར་སྨན་དེ་འགོག་རྩིས་བྱས།
“མ་བཀོག ཁོས་ཅིའི་ཕྱིར་ཁྱོད་ལ་ཕུད་རྒྱག་བྱས་པ་རེད།”
“ཧ་གོ་མ་སོང་། ཁོ་ངའི་སྟེང་ལ་ཚིག་པ་ཟོས་པས་མིན་འགྲོ།” མོས་ང་ལ “ང་དང་
བུ་མོ་ཞིག་གིས་ཁོའི་ལྭ་བའི་སྟེང་དུ་སྙུག་ཆུ་གཏོར་བ་ཡིན།”
“དེ་ལྟར་བྱས་ན་མི་འགྲིག ད་ལྟ་ཁྱོད་ཀྱང་བྱིས་པ་བསམ་མེད་ཅིག་མ་རེད།”
“འུན། ཡིན་ན་ཡང་ནམ་རྒྱུན་གླིང་ག་གཏོང་དུས་ཁོས་རྟག་པར་ང་གར་སོང་ན་རྗེས་
འདེད་གཏོང་གི ཁོས་དེ་ལྟར་རྗེས་འདེད་པ་ལ་ང་ཚིག་པ་ཟ་གི”
“དེ་ནི་ཁོ་ཁྱོད་ལ་དགའ་མོས་ཡོད་པས་ཡིན་སྲིད། ཁྱོད་ཀྱིས་མ་གཞི་ནས་སྙུག་ཆུ་
གཏོར་ན་མི་འགྲིག་པས ———”
“ང་ལ་ཁོས་དགའ་མོས་བྱེད་མི་དགོས།” མོས་དེ་ལྟར་བཤད་ཞོར་གདོང་ལས་ངོ་
མཚར་བའི་མདངས་ཤིག་མངོན་གྱིན་ང་ལ་ཅེར་འདུག “ཧོལ་ཌེན།” མོས་གློ་བུར་དུ་ང་
ལ “ཁྱོད་རང་ཅིའི་ཕྱིར་རེས་གཟའ་ལྷག་པའི་སྔོན་ལ་ལོག་པ་ཡིན” ཞེས་དྲིས་བྱུང་།
“ཅི་རེད།”
གནམ་རྒན་མ། ཁྱོད་ཀྱིས་ནམ་རྒྱུན་མོ་ལ་མཉམ་འཇོག་བྱ་དགོས། གལ་ཏེ་མོ་ལ་མགོ་
གཡོག་མགོ་སྐོར་གཏོང་འདོད་ན། དེ་ནི་འཁྲུལ་སྣང་ཁོ་ན་ཡིན།
“ཁྱོད་ཅིའི་ཕྱིར་སྔོན་ལ་ལོག་པ་ཡིན།” མོས་ང་ལ “ཁྱོད་ད་ཐེངས་ཡང་སློབ་གྲྭ་
ནས་ཕྱིར་ཕུད་པ་ཡིན་ནམ། ཁྱོད་ཀྱིས་ཤོད་དང་། ཡིན་ནམ” ཞེས་ང་ལ་དྲིས།
“ངས་ཁྱོད་ལ་བཤད་ཟིན་པ་མིན་ནམ། སློབ་གྲྭས་ང་ཚོར་སྔོན་ལ་གུང་གསེང་བཏང་
བ་རེད། སློབ་གྲྭའི་སློབ་མ་ཡོངས—”
“ཁྱོད་ཕྱིར་ཕུད་པ་ཁོ་ཐག་རེད།” ཧྥེ་བྷེ་ཡིས་དེ་ལྟར་བཤད་ཞོར་ངའི་སྒྱིད་པའི་སྟེང་
ལ་ཁུ་ཚུར་གྱིས་ཐེངས་འགར་གཞུས། མོས་རྟག་པར་ང་ལ་ཁུ་ཚུར་གྱིས་གཞུ་ཡི་ཡོད། “ཁྱོད་
ཕྱིར་ཕུད་པ་ཁོ་ཐག་རེད། ཝ་ཡེ། ཧོལ་ཌེན།” མོས་གློ་བུར་དེ་ལྟར་ཟེར་ཞོར་མཆུ་སྒྲོས་
ལག་པས་བསྐྱོར། ངའི་དོན་དུ་མོས་སེམས་ཁྲལ་བྱེད་ཀྱིན་འདུག མོའི་བཟོ་ལྟ་ལ་བལྟས་ན་
ཤེས་ཐུབ།
“སུ་ཞིག་གིས་ང་ཕྱིར་ཕུད་སོང་ཟེར།”
“ཁྱོད་ཕྱིར་ཕུད་པ་ཁོ་ཐག་རེད།” མོས་དེ་ལྟར་ཟེར་ཞོར་ཡང་བསྐྱར་ང་ལ་ཁུ་ཚུརརྗེས་
གློ་བུར་དུ་མལ་ཁྲིའི་སྟེང་གན་རྐྱལ་དུ་ཉལ་ནས་མགོ་བོ་སྔས་འབོག་གིས་བཏུམས། སྐབ་
གྱིས་གཞུས། “ད་ཐེངས་ཨ་ཕས་ཁྱོད་རང་གསད་ཁོ་ཐག་ཡིན།” མོས་དེ་ལྟར་བཤད་ས་
ལན་རེར་མོ་དངོས་གནས་སྨྱོན་མ་ཞིག་དང་ཁྱད་མེད།
“ཡ་ཡ། ད་རེད།” ངས་མོ་ལ “སུས་ཀྱང་ང་མི་གསོད་ཁོ་ཐག་ཡིན། སུས་ཀྱང་དེ་
ལྟར་བྱ་མི་སྲིད། ཐ་ན ——ད་རེད། ཧྥེ་བྷེ། སྔས་འབོག་གིས་མགོ་བོ་མ་འཐུམ།”
ཡིན་ནའང་མོས་སྔར་བཞིན་མགོ་བོ་སྔས་འབོག་གིས་བཏུམས་ནས་བསྡད། གལ་ཏེ་
མོ་མ་འཐད་ཚེ་ཁྱོད་ཀྱིས་ཅི་བྱས་ཀྱང་ངལ་བ་འབྲས་མེད་ཡིན། མོས་ཡང་བསྐྱར་ང་ལ“ཨ་
ཕས་ཁྱོད་རང་གསད་ཁོ་ཐག་ཡིན།” མོའི་མགོ་བོ་བཏུམས་ཡོད་པའི་སྟབས་ཀྱིས་སྐད་ཆ་
གསལ་བོ་ཞིག་ཐོས་མི་ཐུབ།
“སུས་ཀྱང་ང་རང་མི་གསོད་ཁོ་ཐག་ཡིན། ཁྱོད་ཀྱིས་སེམས་རྣལ་དུ་ཕོབ་དང་། ང་
ས་ཆ་འདི་དང་ཁ་འབྲལ་རྒྱུ་ཡིན། ངས་ཅི་ཞིག་བྱེད་མིན་ཁྱོད་ཀྱིས་ཤེས་སམ། ང་ཐོག་མར་
ཞིང་རའམ་གང་ཞིག་ལ་སོང་ནས་ལས་ཀ་རེ་བཙལ་གྱི་ཡིན། ངའི་གྲོགས་པོ་ཞིག་གི་ཁུ་
བོ་ལ་ཀོ་ལོ་ར་ཌོ་མངའ་སྡེ་རུ་ཞིང་ར་ཆེན་པོ་ཞིག་ཡོད། ང་དེར་སོང་ནས་ལས་ཀ་རེ་ལས་
རྒྱུ།” ངས་མོར “ང་རང་ནམ་འགྲོ་ན། མ་སོང་བའི་སྔོན་དུ་ཁྱོད་ལ་འབྲེལ་གཏུག་བྱ་ངེས་
ཡིན། ཡ་ད་རེད། ཧྥེ་བྷེ། ད་ཁྱོད་ཀྱིས་སྔས་འབོག་དེ་ཕར་གཡུག་རོགས། ངས་ཁྱོད་ལ་ཞུ་བ་
བྱེད། ཧྥེ་བྷེ། ངས་ཁྱོད་ལ་ཞུ་བ་བྱེད་ཡ།”
མོས་སྔར་བཞིན་སྔས་འབོག་དེས་མགོ་བོ་བཏུམས་ནས་བསྡད། སྤྱིར་ན་ངས་སྔས་
འབོག་དེ་བཙན་གྱིས་ལེན་བསམས་ན་ཡང་། མོར་ཤེད་ཤུགས་ཆེན་པོ་ཡོད་པས་ལེན་མ་
ཐུབ། མོའི་ལག་ནས་སྔས་འབོག་ལེན་འདོད་སྐྱེས་པ་དེ་ནི་དངོས་གནས་འཁྲུལ་སྣང་ཁོ་ན
རེད། “ཧྥེ་བྷེ། ངས་ཁྱོད་ལ་ཞུ་བ་བྱེད་ཡ། ཁྱོད་ཀྱིས་སྔས་འབོག་དེ་ཕར་གཡུག་ན་འགྲིག་
གམ། ཝ་ཡེ། ཝེ་སི་ཧྥེ་ཨ་རྡུ། ངས་ཁྱོད་ལ་ཞུ་བ་བྱེད།”
མོས་སྔར་བཞིན་ང་ལ་ཁ་ཡ་ཙམ་ཡང་མ་བྱས་པས་ང་རང་ཐབས་ཟད་སོང་། དེ་ནས་
ང་ཡར་ལངས་ཏེ་འགྲུལ་ཁང་དུ་སོང་བ་ཡིན། ངས་ཅོག་ཙེའི་སྟེང་གི་ཐ་མག་གི་སྒམ་
ནང་ནས་ཐ་མག་རྐང་འགའ་ཨམ་ཕྲག་ཏུ་བཅུག་པ་ཡིན། དེ་དུས་ངའི་ཐ་མག་རྫོགས་
ཚར་ཡོད།

ཉེར་གཉིས།

ང་རང་ཕྱིར་སླེབས་དུས་མོས་སྔས་འབོག་བླངས་ནས་ལོགས་སུ་གཡུགས་འདུག ཡིན་
ནའང་མོས་སྔར་བཞིན་ངའི་གདོང་ལ་མི་ལྟ་བར་ཕྱོགས་གཞན་ཞིག་ལ་ཅེར་ནས་སྡོད། ང་
སྔར་ལྟར་མལ་ཁྲིའི་མཐའ་སྣེ་དེར་བསྡད་པ་ཡིན། མོ་ཁ་ཕར་འཁོར་ནས་ང་ལ་ཁ་ཡ་ཙམ་
ཡང་མི་བྱེད། ངང་ཚུལ་དེ་ནི་དེ་སྔོན་གྲི་དང་འགྲན་སྡུར་གྱི་ཡོ་བྱད་ཚང་མ་ས་འོག་མེ་
འཁོར་སྡུག་ཆགས་དེའི་ནང་དུ་བསྐྱུར་རྗེས། པེན་སི་ཡི་གྲི་རྩེད་རུ་ཁག་གི་རུ་མི་ཚོས་ང་ལ་
ཁ་ཡ་མ་བྱས་པ་དེ་དང་གཅིག་པ་གཅིག་རྐྱང་རེད།
“བུ་མོ་ཧེརཙི-ཝེ་སི་ཧྥེ་ཨ་རྡུ་ལགས། ད་ལྟ་ཁྱོད་ག་འདྲ་འདུག” ངས་མོར “ཁྱོད་
ཀྱིས་སྔོན་ཀྱི་གཏམ་རྒྱུད་དེ་འབྲི་ཡི་ཡོད་དམ། ང་ལ་བསྐུར་བའི་གཏམ་རྒྱུད་དེ་ངའི་འདྲུད་
སྒམ་ནང་དུ་ཡོད། དེ་ངོ་མ་ཡག་པོ་ཞིག་བྲིས་འདུག”
“ཨ་ཕས་ཁྱོད་གསད་ཁོ་ཐག་ཡིན།”
ཨ་ཙི། མོས་ད་དུང་དེའི་སྐོར་ལ་བསམ་བློ་གཏོང་གིན་འདུག མོས་ནམ་རྒྱུན་འདི་
ལྟར་ཅི་ཞིག་ལ་བསམ་བློ་གཏོང་བའི་ཚེ་ན་དུས་ཡུན་རིང་བོར་དེ་ཁོ་ན་དྲན་གྱི་ཡོད།
“དཔེ་མི་སྲིད། ཁོས་དེ་ལྟར་བྱ་མི་སྲིད། ཁོས་ང་ལ་སྡིགས་མོ་ཡིད་ཚིམ་པ་ཞིག་
བྱས་རྗེས་དམག་མིའི་སློབ་གྲྭ་སྡུག་ཆགས་གང་རུང་ཞིག་ལ་འཇུག་ངེས། དེ་མ་གཏོགས་
གཞན་གང་ཡང་བྱ་མི་སྲིད། ཡིན་ནའང་ང་ས་ཆ་འདི་རུ་གཏན་ནས་འདུག་མི་འདོད།
གཞན་ཞིག་ལ་འགྲོ་འདོད། ཕལ་ཆེར་ཀོ་ལོ་ར་ཌོ་མངའ་སྡེ་རུ་ཡོད་པའི་ཞིང་ར་དེ་ལ་
འགྲོ་སྲིད—”
“ང་ལ་ཀུ་རེ་མ་བཤད། ཝེ། ཁྱོད་ཀྱིས་རྟ་ཡང་བཞོན་མི་ཤེས་པས།”
“སུས་མི་ཤེས། དེ་ལས་སླ་མོ་ཞིག་རེད། གཞན་ཀྱིས་ང་ལ་རྟར་ཞོན་ཚུལ་ཁྲིད་ན།
སྐར་མ་འགའི་ནང་དུ་ཤེས་ཐུབ་པ་ཁོ་ཐག་ཡིན།” ངས་མོ་ལ “མ་བཀོག” མོས་སྦྱོར་སྨན་
དེ་འགོག་གྱིན་པ་མཐོང་བས་ངས་དེ་ལྟར་བཤད་པ་ཡིན། “སུས་ཁྱོད་ཀྱི་སྐྲ་ལོ་བྲེགས་པ་
ཡིན།” སྐབས་དེར་མོའི་སྐྲ་ལོ་ཐུང་ངུར་བྲེགས་འདུག་པ་མཐོང་བས་ངས་དེ་ལྟར་དྲིས་པ་
ཡིན། ད་ཐེངས་མོའི་སྐྲ་ལོ་དེ་ཡག་པོ་ཞིག་ཁྱོན་ནས་བྲེགས་མི་འདུག
“དེ་ཁྱོད་ལ་འབྲེལ་བ་ཅི་ཡོད།" མོ་དངོས་གནས་རླུང་ལངས་འདུག རེ་འགར་མོ་
སྤྲོ་ཐུང་ཞིག་ཡིན། ངོ་མ་དེ་འདྲ་ཞིག་ཡིན། “ཡང་ཁྱོད་ཀྱིས་བསླབ་ཚན་ཡོད་ཚད་ཀྱི་ཡིག་
ཚད་མ་ལོངས་པ་ཡིན་ནམ།” མོས་ཤིན་ཏུ་མ་རངས་པའི་ངང་དེ་ལྟར་དྲིས། བཟོ་ལྟ་དེ་ནི་
དགེ་རྒན་སྡུག་ཆགས་ཤིག་དང་འདྲ་བོ་འདྲ་བོ་ཡོད། ངོ་མ་དགོད་བྲོ་ཡོང་། ཡིན་ནའང་མོ་
ད་དུང་བྱིས་པ་བསམ་མེད་ཅིག་ཡིན།
“ད་ཐེངས་ཁྱོད་ནོར་སོང་། དེ་འདྲ་ཞིག་མ་རེད།” ངས་མོ་ལ “ངའི་སྐད་ཡིག་གི་
ཡིག་ཚད་ལོངས་ཡོད།” ངས་དེ་ལྟར་བཤད་ཞོར་མོའི་འཕོངས་ཚོས་ལ་སེན་འབྲད་ཅིག་
བྱས། མོས་ཤུགས་ཅི་ཡོད་ཀྱིས་ངའི་ལག་པར་བརྡེགས་ཀྱང་ང་ལ་མ་ཕོག
དེ་ནས་མོས་གློ་བུར་ང་ལ “འེ། ཁྱོད་ཀྱིས་ཅིའི་ཕྱིར་དེ་ལྟར་བགྱིས་པ་ཡིན།” མོས་ང་
ལ་སློབ་གྲྭ་ནས་ཅིའི་ཕྱིར་ཕྱིར་འཕུད་དུ་བཅུག་པ་ཡིན་ཞེས་དྲིས་པ་རེད། མོའི་དྲི་བ་དེར་
ང་དགའ་བོ་ཁྱོན་ནས་མེད།
“གནམ་རྒན་མ། ང་ལ་དེ་ལྟར་མ་འདྲི། ཧྥེ་བྷེ། ང་ལ་དེའི་སྐོར་དྲིས་ན་ངོ་མ་བཟོད་
བསྲན་མི་ཐུབ།” ངས་མོ་ལ “དེ་ལ་རྒྱུ་མཚན་སྟོང་ཕྲག་ཁྲི་ཕྲག་ཡོད། སློབ་གྲྭ་དེ་ནི་ང་རང་
སོང་མྱོང་བའི་སློབ་གྲྭ་དག་ལས་ཆེས་སྡུག་ཤོས་དེ་རེད། དེའི་ནང་ན་མ་ཡིན་ཡིན་མདོག་
བྱེད་པའི་མི་མང་པོ་རུབ་རུབ་བྱེད་ཀྱིན་འདུག ད་དུང་མི་ཐ་ཤལ་ཡང་མང་པོ་འདུག
ཁྱོད་ཀྱིས་ཚེ་འདིར་དེ་འདྲའི་མི་ཐ་ཤལ་མཐོང་མྱོང་མེད་པ་ཁོ་ཐག་ཡིན། དཔེར་ན་ཁྱོད་
ཀྱིས་རང་གི་མལ་ཁང་ནང་དུ་ཡིན་མིན་ཅི་རིགས་འུད་ཤོབ་བྱེད་ཀྱིན་པའི་སྐབས་དེར། གློ་
བུར་མི་ཞིག་ནང་དུ་ཡོང་ངེས་ལ། གལ་ཏེ་དེ་ནི་གདོང་ལ་སྲིན་ཐོར་གྱིས་གང་ཡོད་ན་སུས་
ཀྱང་ཁོ་ནང་དུ་ཡོང་མི་འཇུག་པ་ཁོ་ཐག་ཡིན། ཁོ་ཚོས་དེ་ལྟར་རྟག་པར་སྒོ་ལ་ཟྭ་བརྒྱབ་
ནས་ཁོ་ནང་དུ་མི་གཏོང་བ་རེད། དེ་རུ་ད་རུང་གསང་བའི་མཐུན་ཚོགས་ཞེས་པ་ཞིག་
ཀྱང་ཡོད་ལ་ང་མ་གཞི་ནས་སྡར་མ་ཞིག་ཡིན་པས་དེའི་ནང་དུ་ཞུགས་ཡོད། ཡིན་ན་ཡང་
གདོང་ལ་སྲིན་ཐོར་གྱིས་གང་ཞིང་མིང་ལ་རོ་བྷེརཊ•ཨག་ལེ་ཟེར་བ་ཞིག་གིས་ཚོགས་པ་
དེར་ཞུགས་པར་ཧུར་ཐག་འབད་ཐག་བྱས་ཀྱང་ཁོ་ཚོས་བསམ་བཞིན་ཞུགས་སུ་མ་བཅུག་
པ་ལྟ་བུ་རེད། སྤྱིར་ན་ང་ལ་འདི་དག་གླེང་འདོད་ཡེ་ནས་མེད། གང་ལྟར་དེ་ནི་སློབ་གྲྭ་སྡུག་
ཆགས་ཤིག་ཡིན། ཁྱོད་ཀྱིས་ང་ལ་ཡིད་ཆེས་གྱིས།”
ཧྥེ་བྷེ་ཡིས་ཅི་ཡང་མ་བཤད་མོད་ངའི་སྐད་ཆར་ཉན་གྱིན་ཡོད་པ་ཁོ་ཐག་ཡིན། དེ་ནི་
ངས་མོའི་ལྟག་ཀོར་ལ་བལྟས་ན་ཡང་གསལ་བོར་ཤེས་ཐུབ། ཁྱོད་ཀྱིས་ཅི་བཤད་པར་མོས་
ནམ་རྒྱུན་རྣ་བ་བླགས་ནས་ཉན་ངེས་ཡིན། དེས་ཀྱང་ག་ལ་ཚད་དེ། ད་དུང་ཁྱོད་ཀྱིས་ཅི་
བཤད་ཐམས་ཅད་མོས་ཧ་གོ ངོ་མ་མོས་ཡོད་ཚད་ཧ་གོ་བ་འོང་།
ངས་མོ་ལ་པེན་སི་ཡི་སྐོར་ཁ་བརྡ་བྱས་པ་ཡིན། སྐབས་དེར་ང་ལ་བཤད་འདོད་ཅིག་
ཀྱང་སྐྱེས་བྱུང་།
“སྤྱིར་ན་མི་ཆོག་རྒྱུ་མེད་པའི་པེན་སི་ཡི་དགེ་རྒན་དེ་གཉིས་ཀ་ཡང་གཡོ་ཟོལ་ཅན་
གཉིས་རེད།” ངས་མུ་མཐུད་དུ “དེ་རུ་རྒད་པོ་ཞིག་ཡོད། ཁོའི་མིང་ལ་སྐུ་ཞབས་སི་པེན་
སེར་ཟེར། ཁོའི་ཆུང་མས་རྣམ་ཀུན་ང་ཚོར་ལྕོག་ལེ་ཚ་བོ་བཏུང་གི་ཤོག་ཟེར་གྱིན་ཡོད། ཁོ་
བཟའ་ཟླ་གཉིས་ཀ་མ་གཞི་མི་ཡག་པོ་ཡོད། ཡིན་ནའང་ཁྱོད་ཀྱིས་སྐུ་ཞབས་སི་པེན་སེར་
གྱིས་ལོ་རྒྱུས་སློབ་ཁྲིད་སྐབས་ཀྱི་ངང་ཚུལ་དེ་ཤེས་ན་ཡོད་ཚད་ཧ་གོ་ཡོང་། ཁོས་ལོ་རྒྱུས་
སློབ་ཁྲིད་བྱེད་དུས་སློབ་གཙོ་ཐུར་མེར་ནམ་རྒྱུན་ཅི་ཞིག་ཡིན་མདོག་ཁ་པོའི་ངང་ལ་སློབ་
ཁང་དུ་ཡོང་ནས་གྲལ་བསྟར་གཞུག་མ་དེར་འདུག་ངེས་ཡིན། ལྟས་ངན་དེ་ནམ་རྒྱུན་འདི་
ལྟར་ང་ཚོའི་སློབ་ཁང་དུ་ཆུ་ཚོད་ཕྱེད་ཙམ་ལ་འདུག་ཅིང་། སྤྱིར་ན་ཁོ་ཁ་རོག་གེར་བསྡད་
ན་འགྲིག་མོད། ཁོས་རྟག་པར་རྒན་སི་པེན་སེར་གྱི་ཚིག་མཚམས་བཅད་དེ་སྙིང་བོ་ཏིལ་
འབྲུ་ཙམ་ཡང་མེད་པའི་ཁ་མཚར་རྩེད་མོ་རེ་བཤད་ཡོང་། སྐབས་དེར་རྒན་སི་པེན་སེར་
གྱི་གདོང་ལ་བཅོས་མའི་འཛུམ་ཞིག་ལམ་སེང་མངོན་ངེས། བཟོ་ལྟ་དེ་ལས་ལྟས་ངན་ཐུར་
མེར་ནི་རྒྱལ་སྲས་ཤིག་ལོས་ཡིན་སྙམ་ཡོང་། ལྟས་ངན་དེ་ཚོ།”
“ཁྱོད་ཀྱིས་སྡིགས་མོ་དེ་འདྲ་མ་བྱེད།”
“བཟོ་ལྟ་དེ་མཐོང་བའི་མོད་ལ། ཁྱོད་ལ་སྐྱུག་མེར་ལང་ཡོང་བ་ཁོ་ཐག་ཡིན།” ངས་
མུ་མཐུད་དུ “ཡང་བུད་དམག་གི་དུས་ཆེན་ལ། སྔོན་ཆད་པེན་སི་ནས་ཐོན་པའི་གླེན་
ལྐུགས་དེ་ཚོ་ཚང་མ་ཕྱིར་པེན་སི་རུ་ཡོང་བ་དང་། ཁོ་ཚོས་རང་གི་བཟའ་ཟླ་བུ་ཕྲུག་རྣམས་
ཁྲིད་ནས་སློབ་གྲྭའི་ག་ས་གར་འགྲོ་རྒྱུག་བྱེད། ཁྱོད་ཀྱིས་ལོ་ལྔ་བཅུ་ཡས་མས་ཙམ་ལ་སོན་
པའི་རྒད་པོ་དེ་འདྲ་ཞིག་མཐོང་མ་མྱོང་བ་ཁོ་ཐག་ཡིན། རྒད་པོ་དེས་ང་ཚོའི་མལ་ཁང་གི་
སྒོ་མོ་རྡུང་ཞིང་ཁོ་གསང་སྤྱོད་དུ་འགྲོ་དགོས་འདུག་པས་ང་ཚོའི་མལ་ཁང་གི་གསང་སྤྱོད་
དུ་སོང་ན་ཆོག་གམ་ཟེར། ང་ཚོའི་མལ་ཁང་གི་གསང་སྤྱོད་བར་ཁྱམས་ཀྱི་ཕུ་རུ་ཡོད་པས་
དང་ཐོག་ངས་རྒད་པོ་དེས་དེ་ལྟར་འདྲི་དགོས་པའི་རྒྱུ་མཚན་ཧ་གོ་མ་སོང་། ཁོས་ལོ་བཅུའི་
ཡར་སྔོན་ལ་གསང་སྤྱོད་ཀྱི་སྒོ་མོའི་སྟེང་ལ་རང་མིང་བྲིས་ཡོད་པ་དེ་ད་ལྟ་ཡོད་མེད་ཅིག་
བལྟ་བསམ་པ་ཡིན་ཟེར། ཁོས་དེ་དང་དེ་ལྟ་བུ་མང་པོ་ཞིག་བཤད་པས་ང་ཚོ་གནས་གཅིག་
ཏུ་ལངས་ནས་ཉན་བསྡད་པ་ཡིན། ཁོས་ད་དུང་པེན་སི་རུ་བསྡད་པའི་དུས་སྐབས་དེ་དག་
ནི་ཁོ་ལ་མཚོན་ན་མི་ཚེ་འདིར་ཆེས་བརྗེད་པར་དཀའ་བའི་འདས་སོང་གི་ལོ་ཟླ་ཡིན་ཟེར།
ཁོས་ད་དུང་ང་ཚོའི་མ་འོངས་མདུན་ལམ་སྐོར་ལ་གསུང་བཤད་མང་པོ་གནང་། ཨ་ཙི།
གསང་སྤྱོད་ཀྱི་སྒོ་མོའི་སྟེང་དུ་བྲིས་པའི་རང་མིང་འཚོལ་ཞོར་གཞན་ལ་མ་འོངས་མདུན་
ལམ་སྐོར་གྱི་ཁ་ཏ་སློབ་གསོ་གཏོང་བའི་སྐྱེ་བོ་དེས་ང་ལ་སུན་པོ་བཟོས་སོང་། ཁོ་ཐེམ་སྐས
འཛེགས་པས་ཡིན་ནམ་ཁོས་དབུགས་ཧལ་ཧལ་ངང་ང་དང་སིད་རད་ལ་ཊེར་གཉིས་ལ་
པེན་སི་རུ་ངེས་པར་ཅི་ནུས་ཀྱིས་ཤེས་བྱ་མང་པོ་ཞིག་རང་རྒྱུད་ལ་འབྱོར་དུ་འཇུག་དགོས་
ཟེར། གནམ་རྒན་མ། ཧྥེ་བྷེ། ལན་པ་སུ་ལ་ཡོད་པ་ངས་ངོ་མ་མི་ཤེས། པེན་སི་རུ་བྱུང་བའི་
དོན་དག་ཡོད་ཚད་ལ་ང་དགའ་བོ་ཁྱོན་ནས་མ་བྱུང་།”
སྐབས་དེར་ཧྥེ་བྷེ་ཡིས་ང་ལ་སྐད་ཆ་ཞིག་བཤད་ཀྱང་ཅི་བཤད་པ་ངས་ཧ་གོ་མ་སོང་།
མོས་མཆུ་སྒྲོས་སྔས་འབོག་དེར་གླན་ནས་ཡོད་པས་ངས་ཅི་བཤད་པ་མ་གོ
“ཅི་ཟེར།” ངས་མོར “ཁྱོད་ཀྱིས་སྔས་འབོག་དེ་ཕར་གཡུག་རོགས། ངས་ཁྱོད་ཀྱིས་
ཅི་བཤད་པ་ཐོས་ཀྱི་མི་འདུག”
“ཁྱོད་ཐམས་ཅད་ལ་དགའ་མོས་མེད།”
མོའི་སྐད་ཆ་དེས་ང་ལ་སྔར་ལས་ཀྱང་ཐུ་བའི་སྐྱོ་ཤས་ཤིག་སྐྱེ་རུ་བཅུག
“ཁྱོད་ཀྱིས་དེ་ལྟར་མ་བཤད། ང་ལ་དེ་ལྟར་བཤད་ནས་ཅི་བྱེད་པ་ཡིན།”
“ ཁྱོད་ལ་དགའ་མོས་གཅིག་ཀྱང་མེད་པས་ལན། ཁྱོད་རང་སློབ་གྲྭགཅིག་ལའང་ 
དགའ་མོས་མེད། ཁྱོད་དགའ་མོས་མེད་པའི་དོན་དག་སྟོང་ཕྲག་ཁྲི་ཕྲག་མང་པོ་ཡོད་
པ་རེད།”
“ང་ལ་དགའ་མོས་ཡོད། ཁྱོད་ཀྱི་འདོད་ཚུལ་དེ་ཏག་ཏག་ནོར་བ་རེད། ཁྱོད་ཀྱིས་
ཅིའི་ཕྱིར་དེ་ལྟར་བཤད་པ་ཡིན། ལྟས་ངན” ངས་དེ་ལྟར་བཤད། མོའི་སྐད་ཆ་དེས་ང་རང་
མཐའ་མི་མངོན་པའི་སྐྱོ་ཤས་ཀྱི་ཀློང་ལ་བརྫངས།
“ཁྱོད་ལ་དགའ་མོས་ཅི་ཡང་མེད།” མོས་ང་ལ “གལ་ཏེ་ཡོད་ན། ཁྱོད་རང་དགའ་
མོས་ཡོད་པའི་དོན་དག་གཅིག་ཤོད་དང” ཟེར།
“དོན་དག་གཅིག་ཨེ། ང་དགའ་མོས་ཡོད་པའི་དོན་དག་གཅིག་ཟེར་རམ།”
ངས་མོ་ལ “འོ་རེད” ཅེས་བཤད།
ཡིན་ན་ཡང་ཏག་ཏག་སྐབས་དེར་ངས་ངོ་མ་བློ་རྩེ་གཅིག་ཏུ་སྒྲིམ་མ་ཐུབ། ང་ལ་
སྐབས་ལན་རེར་བློ་རྩེ་གཅིག་ཏུ་སྒྲིམ་མི་ཐུབ་པ་ཞིག་འབྱུང་གི་ཡོད།
“ང་རང་ཉིད་དགའ་མོས་ཡོད་པའི་དོན་དག་གཅིག་ཤོད་ཟེར་བ་ཡིན་ནམ།” ངས་
མོར་དེ་ལྟར་དྲིས།
ཡིན་ན་ཡང་མོས་ང་ལ་ཁ་ཡ་མ་བྱས། མོ་ང་དང་ཅུང་ཟད་ཡོད་པའི་མལ་ཁྲིའི་མཐའ་
སྣེ་དེ་རུ་ཟུར་འདུག་བྱས་ཡོད། ངའི་སྣང་ངོར་མོ་དང་དཔག་ཚད་ཁྲི་ཡིས་ཆོད་པའི་ཚོར་བ་
ཞིག་སྐྱེས་བྱུང་། “ཡ། ཆོག་གི” ངས་མོ་ལ “ཁྱོད་ཀྱིས་ཤོད་དང་། ཁྱོད་ཀྱིས་ང་ཆེས་དགའ་
མོས་ཡོད་པའི་དོན་དག་གཅིག་ཟེར་རམ། ཡང་ན་དགའ་མོས་ཡོད་པའི་སྤྱིར་བཏང་གི་དོན་
དག་ཅིག་ཟེར།”
ཆེས་དགའ་མོས་ཡོད་པའི་དོན་དག་ཅིག་ཟེར་བ་ཡིན།”
“ཡ་ཆོག་གི ” ངས་དེ་ལྟར་བཤད་མོད། ཡིན་ན་ཡང་ངས་གཏན་ནས་བློ་རྩེ་གཅིག་
ཏུ་སྒྲིམ་མ་ཐུབ། ངའི་སེམས་ལ་སླེ་བོ་ཁྱེར་ནས་ཞལའདེབས་བསྡུ་བའི་ཡེ་ཤུའི་དགེ་མ་དེ་
གཉིས་ཀ་འཁོར། ཁྱད་པར་དུ་མིག་ཤེལ་གྱོན་པའི་དགེ་མ་དེ་འཁོར། དེའི་རྗེས་སུ་ངས་
ཨེལ་ཀ་ཊོན་སྒང་སློབ་འབྲིང་གི་སློབ་གྲོགས་ཤིག་དྲན་ཡོང་། ཨེལ་ཀ་ཊོན་སྒང་སློབ་འབྲིང་
ན་མིང་ལ་ལྡེམ་སི་ཀ་སོལ་ཟེར་བའི་བུ་ཕོ་ཞིག་ཡོད། ཐེངས་ཤིག་ལ། ལྡེམ་སི་ཀ་སོལ་གྱིས་
ཧྥིལ-སི་ཊ་བྷི་ལེ་ནི་རང་སྣང་མཐོ་བའི་མི་ཐ་ཤལ་ཞིག་རེད་ཅེས་བཤད། སྐད་ཆ་དེ་ཡོག་
ལི་ཞིག་གིས་ཐོས་ཏེ་ཧྥིལ་སི་ཊ་བྷི་ལེལ་བཤད། དེའི་རྗེས་སུ་ཧྥིལ་སི་ཊ་བྷི་ལེ་ཡིས་མི་དྲུག་
ཁྲིད་དེ་ལྡེམ་སི་ཀ་སོལ་གྱི་མལ་ཁང་དུ་སོང་ནས་སྒོ་མོ་དམ་པོར་གཏན་རྗེས། ལྡེམ་སི་ཀ་
སོལ་ལ་ཁྱོད་ཀྱིས་ང་རང་མི་རང་སྣང་མཐོ་བའི་ཐ་ཤལ་ཞིག་མིན་ཞེས་ཤོད་ཅེས་བཙན་
གྱིས་བསྐུལ་ཡང་། ལྡེམ་སི་ཀ་སོལ་གྱིས་དེ་ལྟར་གཏན་ནས་མ་བཤད། དེ་ནས་ཁོ་ཚོས་ལག་
འགུལ་བ་རེད། ཁོ་ཚོས་ཁོ་ལ་བརྙས་བཅོས་ཚད་མེད་ཅིག་བཏང་། ཡིན་ནའང་ཁོས་སྔར་
བཞིན་སྨྲ་བ་བསྡམས་ནས་ཚིག་གཅིག་ཀྱང་མ་བཤད། ལྡེམ་སི་ཀ་སོལ་ནི་གཟུགས་པོ་ཐུང་
ཞིང་རིད་པ་ཞིག་ཡིན། ངོ་མ་ཁོའི་དཔུང་པ་ཕྲ་ཞིང་ཕྲ་བ་ཞ་སྨྱུག་ཅིག་དང་ཁྱད་མེད། དེའི་
རྗེས་སུ་ཁོ་མལ་ཁང་གི་སྒེའུ་ཁུང་ལས་མར་མཆོངས། སྐབས་དེར་ངས་ཁྲུས་བྱེད་ཀྱིན་ཡོད་
མོད། ཁོ་སར་ལྷུང་བའི་སྐད་སྒྲ་དེ་ངས་ཀྱང་ཐོས་བྱུང་། ཡིན་ནའང་ངས་ཅོག་ཙེ་ཞིག་གམ་
ཡང་ན་དངོས་པོ་གང་རུང་ཞིག་མར་ལྷུང་སོང་སྙམ་པ་ལས་མི་ཞིག་ལྷུང་སོང་བ་བསམ་
པའི་རྒྱུད་ལའང་མ་ཤར། དེ་ནས་མི་མང་མལ་ཁང་གི་བར་ཁྱམས་བརྒྱུད་དེ་ཕྱི་རོལ་ཏུ་རྒྱུག་
གིན་པའི་རྡོག་སྒྲ་ཐོས་པས་ངས་ཀྱང་ཁྲུས་ལྭ་གྱོན་དེ་ཕྱིན་པ་ཡིན། ཨ་ཙི། ང་རང་སླེབས་
དུས་ལྗེམ་སི·ཀ་སོལ་ཨར་འདམ་གྱི་རྡོ་སྐས་སྟེང་ལྷུང་ནས་ཤི་འདུག ཁོའི་ལུས་པོ་ཡོངས་
ཁྲག་གིས་སྦགས་འདུག་པས་སུ་ཡང་གམ་དུ་གཅར་མ་ནུས། ཁོས་ང་ལས་གཡར་བའི་སྐུད་
ལྭ་དེ་གྱོན་འདུག དེའི་རྗེས་སུ་སློབ་གྲྭས་ལྟས་ངན་དེ་ཚོ་སློབ་གྲྭ་ནས་ཕྱིར་འཕུད་པ་ཙམ་
ལས། ཁོ་ཚོ་མི་གཅིག་ཀྱང་བཙོན་དུ་མ་བཅུག
ངས་དྲན་ཡོང་བ་ནི་ཏག་ཏག་དེ་ཙམ་རེད། ད་ནངས་ཞོགས་ཇ་འཐུང་དུས་ཕྲད་པའི་
དགེ་མ་དེ་གཉིས་དང་ཨེལ་ཀ་ཊོན་སྒང་སློབ་འབྲིང་གི་སློབ་གྲོགས་དེ་རེད། ཡ་མཚར་བ་
ཞིག་ལ་ང་རང་ལྡེམ་སི·ཀ་སོལ་ཞེས་པའི་སློབ་གྲོགས་དེར་ཆ་རྒྱུས་གང་ཡང་མེད། ཁོ་ནི་མ་
གཞི་ནས་ཁུ་སིམ་མེར་སྡོད་པའི་མི་དེའི་རིགས་ཡིན། སྤྱིར་ན་ངེད་གཉིས་ཀས་ལྷན་དུ་ཨང་
རྩིས་སློབ་ཁྲིད་ལ་ཉན་གྱིན་ཡོད་མོད། ཁོ་རྒྱུན་པར་སློབ་ཁང་གི་གྲུ་ཟུར་ཞིག་ན་གཅིག་
པུར་སྡོད་ཀྱིན་ཡོད། ཁོ་ཡར་ལངས་ནས་སློབ་ཚན་ཀློག་པའམ་ཡང་ན་ནག་པང་སྟེང་
དུ་ཐེངས་གཅིག་ལའང་རྩིས་བརྒྱབ་མ་མྱོང་བ་འདྲ། ངའི་དྲན་པའི་ངོས་སུ་གསལ་ལེར་
འཆར་བ་ནི། ཐེངས་ཤིག་ཁོས་ང་ལ་སྐུད་ལྭ་དེ་གཡར་རོགས་ཞེས་བཤད་པ་དེ་ཙམ་ཡིན།
ངས་ད་ལྟའང་ད་དུང་དྲན་གྱིན་འདུག་སྟེ། དེ་དུས་ངས་གསང་སྤྱོད་ནང་ན་སོ་འཁྲུད་ཀྱིན་
ཡོད། ཁོས་ང་ལ་ཁོའི་གཅེན་པོ་ཁོ་ལ་ལྟ་རུ་ཡོང་གི་ཡོད་པས་ཁོ་དང་མཉམ་དུ་གང་ཞིག་ལ་
འགྲོ་རྒྱུ་ཡིན་ཟེར། ཁོས་ང་ལ་སྐུད་ལྭ་ཞིག་ཡོད་པ་ཇི་ལྟར་ཤེས་པ་ཡིན་ནམ། ངས་ད་ལྟའང་
ཧྭ་གོ་ཡི་མེད། ནམ་རྒྱུན་དགེ་རྒན་གྱིས་སློབ་གྲོགས་ཚོའི་མིང་ནས་འབོད་དུས་ཁོ་ཏག་ཏག་
ངའི་སྔོན་ན་ཡོད། དེ་ཙམ་མ་གཏོགས་ང་ཁོ་ལ་ཆ་རྒྱུས་གང་ཡང་མེད། དྲང་མོར་བཤད་ན་
དེ་དུས་ངས་ཨེན་ཙམ་མིན་ན་སྐུད་ལྭ་དེ་ཁོ་ལ་མ་གཡར། རྒྱུ་མཚན་ནི་ང་རང་ཁོ་ལ་ཆ་
རྒྱུས་གང་ཡང་མེད་པས་ཡིན།
“ཅི་ཟེར།” སྐབས་ཤིག་ལ་ཧྥེ་བྷེ་ཡིས་ང་ལ་ཅི་ཞིག་བཤད་ཀྱང་། ངས་མ་གོ་བས་དེ་
ལྟར་དྲིས་པ་ཡིན།
“ཁྱོད་ཀྱིས་དོན་དག་གཅིག་ཀྱང་དྲན་འོང་མི་སྲིད།”
“ངས་དྲན་འོང་ངེས་ཡིན། ཁོ་ཐག་ཡིན།"
“ཡ་ཆོག་གི དེས་ན་ཁྱོད་ཀྱིས་མུ་མཐུད་དུ་འདང་རྒྱོབ།”
“ང་རང་ཨ་ལིའེ་ལ་དགའ།” ངས་མོར “ང་ད་དུང་ད་ལྟའི་གནས་སྐབས་འདི་ལ་
ཁྱོད་དང་ཁ་བརྡ་བྱེད་པར་ཡང་ཤིན་ཏུ་དགའ། ད་དུང —"
“ཨ་ལིའེ་གྲོངས་སོང་བ་རེད། ཁྱོད་ཀྱིས་རྟག་པར་འདི་ཁོ་ན་གླེང་ཡོང་། མི་སུ་ཡིན་
ཡང་གྲོངས་ནས་དག་ཞིང་ལ་ཕེབས་པ་ཡིན་ན། དེ་ནི་ངོ་མ་ཞིག-”
“ངས་ཁོ་གྲོངས་སོང་བ་དེ་ཤེས་ཡོད། ཁྱོད་ཀྱིས་ངས་དེ་ཡང་ཤེས་ཀྱི་མི་འདུག་
འདོད་དམ། ཡིན་ནའང་ང་སྔར་བཞིན་ཁོ་ལ་དགའ་ཆོག་ཆོག་རེད། དེ་ཆོག་གམ། མི་ཞིག་
གྲོངས་པས་ན་ཁྱོད་དེ་ལ་དགའ་མི་ཆོག་པ་ཞིག་ག་ལ་ཡིན། ལྷག་པར་དུ་གྲོངས་སོང་བའི་
མི་དེ་གསོན་པོ་ཁྲི་ཕྲག་ལས་ལྡབ་འགྱུར་གྱིས་ཡག་པོ་ཡོད་ན། ང་རང་ཅི་ལ་དགའ་མི་ཆོག་
པ་ཡིན།”
ཧྥེ་བྷེ་ཡིས་ཅི་ཡང་མ་བཤད། ནམ་རྒྱུན་ཡང་མོ་ལ་སྐད་ཆ་བཤད་འདོད་མེད་ཚེ་མོས་
ཚིག་གཅིག་ཀྱང་ཁྱོད་ལ་མི་སྨྲ།
“གང་ལྟར་ང་རང་ད་ལྟའི་གནས་སྐབས་འདི་ལ་ཤིན་ཏུ་དགའ།” ངས་མོ་ལ “ ཁྱོད་
དང་མཉམ་དུ་ཡར་མར་མང་པོ་ཞིག་བཤད་ཀྱིན་རང་སེམས་སྐྱིད་པོར་སྡོད་པའི་ད་ལྟའི་
གནས་སྐབས་འདི་ཟེར་བ་ཡིན།”
“དེ་ནི་དོན་དག་གཞན་ཞིག་རེད།”
“དེ་གཉིས་དོན་དག་གཅིག་རེད། ཐན་ལྟས། ཅི་ལ་མིན་ཨང་། མི་རྣམས་ཀྱིས་རྟག་
པར་དོན་དག་རེ་འགའ་དོན་དག་གཅིག་ཏུ་མི་འདོད་པ་དེར་ང་རང་དངོས་གནས་སྐྱུག་
མེར་ལང་ཡོང་།”
“སྡིགས་མོ་མ་བྱེད། ཆོག་གམ། ཁྱོད་ཀྱིས་དོན་དག་གཞན་ཞིག་ཤོད་དང་། མ་འོངས་
པར་ཁྱོད་རང་ཚན་རིག་པའམ་ཡང་ན་ཁྲིམས་རྩོད་པ་ཞིག་བྱ་འདོད་པ་སོགས།”
“ང་ཚན་རིག་པ་ཞིག་ཏུ་འགྱུར་མི་སྲིད། ངས་མ་གཞི་ནས་ཚན་རིག་ཅི་ཡང་མི་
ཤེས་པས།"
“དེས་ན་ཁྱོད་རང་ཁྲིམས་རྩོད་པ་ཞིག་བྱ་འདོད་དམ། ཨ་ཕ་ལྟ་བུའི་ཁྲིམས་རྩོད་
པ་ཞིག”
“ཁྲིམས་རྩོད་པ་མི་ཆོག་རྒྱུ་མེད་མོད། ང་དེ་ལའང་དགའ་མོས་ཆེན་པོ་མེད།” ངས་
མོར “གལ་ཏེ་ཁྲིམས་རྩོད་པ་ཚོས་རྒྱུན་པར་ཉེས་མེད་ཀྱི་མི་ཉམ་ཆུང་ཚོའི་དོན་དུ་ལས་
ཀ་རེ་སྒྲུབ་པ་ཡིན་ན་ནི་མི་ཆོག་རྒྱུ་མེད་མོད། ཁྱོད་རང་དངོས་སུ་ཁྲིམས་རྩོད་པ་ཞིག་
ཏུ་གྱུར་ཚེ་དོན་དག་དེ་འདྲ་སྒྲུབ་མིན་ཡང་བཤད་དཀའ། གལ་ཏེ་དེ་ལྟ་མ་ཡིན་པར་
དུས་རྒྱུན་དུ་དངུལ་ཁོ་ན་གསོག་པའམ་ཡང་ན་གྷོལ་སྤོལ་ཁོ་ན་རྩེ་བ། ཡང་ན་རླངས་
འཁོར་རྫིག་པོ་ཉོ་བ་སོགས་རང་ལ་རྙེད་གྲགས་ཁོ་ན་གཉེར་ན་ཡག་པོ་ཁྱོན་ནས་མེད།
ཡང་དཔེར་ན་ཁྱོད་ཀྱིས་རྒྱུན་པར་ཉེས་མེད་ཉམ་ཆུང་ཚོའི་དོན་དུ་འདུར་རྒྱུག་བྱས་ན་
ཡང་། དེ་ལ་བརྟེན་ནས་རང་ལ་ཁེ་གྲགས་གང་རུང་ཞིག་གཉེར་འདོད་ཀྱི་བློ་དེ་ཡོད་ན་
ཡང་ཡག་པོ་མེད། དཔེར་ན་ཁྱོད་ནི་གྱོད་གཞི་ཞིག་ལ་དག་འབུད་བྱས་པ་བསམ་ཐོག་ཏུ་
འོངས་པའི་རྗེས་སོར། གསར་འགོད་པ་ཚོས་ཕྱི་བསྐོར་ནང་བསྐོར་བྱས་ནས་རང་སེམས་
དགའ་ཀྲོག་ཀྲོག་བྱུང་ཚེ། དེ་ཡང་མ་ཡིན་ཡིན་མདོག་སྟོན་པའི་སྐྱེ་བོ་ཐ་ཤལ་དེ་ཚོ་དང་
ཁྱད་པར་གང་ཡང་ཡོད་པ་མ་རེད། དེའི་སྟབས་ཀྱིས་ཁྱོད་ཀྱིས་ནམ་ཡང་རང་གིས་ཡང་
སྙིང་ཅི་ཞིག་དོན་དུ་གཉེར་གྱིན་པ་རང་གིས་ཀྱང་ཤེས་མི་སྲིད། དེ་ནི་ཏག་ཏག་གནད་
དོན་ཞིག་རེད།”
མོ་ད་རུང་བྱིས་པ་བསམ་མེད་ཅིག་ཡིན་པས་ངས་བཤད་པ་དག་གི་ཧ་གོ་ཡི་ཡོད་མེད་
མི་ཤེས་ན་ཡང་། གང་ལྟར་མོས་ངས་བཤད་པ་དག་ལ་རྣ་བ་གཡར་གྱིན་འདུག གལ་ཏེ་
ཁྱོད་ཀྱི་སྐད་ཆ་ལ་རྣ་བ་གཡར་མཁན་ཡོད་ཚེ། དེ་ནི་ཤིན་ཏུ་ཐབས་རྡུགས་ཤིག་ཡེ་ནས་ཡིན་
མི་སྲིད།
“ཁྱོད་ཨ་ཕས་གསད་ངེས་རེད། ཁོས་ཁྱོད་རང་དགར་མི་སྐྱུར་ཁོ་ཐག་ཡིན་
མོས་ང་ལ་དེ་ལྟར་ཟེར།
སྐབས་དེར་མོས་ཅི་བཤད་ལ་ངས་རྣ་བ་གཡར་གྱི་མེད་དེ། ངའི་སེམས་ལ་དེ་དང་
རྦད་དེ་འབྲེལ་བ་མེད་པའི་དོན་དག་གཞན་ཞིག་དྲན་ཡོང་། “ཁྱོད་ཀྱིས་ངས་ཅི་ཞིག་བྱེད་
འདོད་པ་ཤེས་སམ།” ངས་མོ་ལ “ཁྱོད་ཀྱིས་ངས་ཡང་སྙིང་ཅི་ཞིག་བྱེད་འདོད་པ་དེ་ཤེས་
སམ། ཐན་ལྟས། གལ་ཏེ་ང་ལ་གདམ་ག་གཏོང་དབང་ཡོད་ན།” དེ་ལྟར་བཤད་པར། མོས་
ང་ལ “ཅི་ཞིག་བྱེད་དམ། ཁྱོད་ཀྱིས་ཐ་སྙད་བཙོག་པ་དེ་འདྲ་མ་བཤད་ན་ཆོག་གམ" ཟེར།
“ཁྱོད་ཀྱིས ‘གྲོ་ཞིང་བརྒལ་ནས་འགྲོ་བ། གལ་ཏེ་གཞན་གྱིས་བཟུང་ན' ཞེས་པའི་
གླུ་ཚིག་དེ་ཤེས་སམ། ངའི་སེམས་ལ-
“གླུ་ཚིག་དེར ‘གྲོ་ཞིང་བརྒལ་ནས་འགྲོ་དུས། གལ་ཏེ་གཞན་དང་ཕྲད་ན’ ཞེས་
ཟེར། དེ་ནི་རོ་བྷེར་ཊ་བྷུ་རུན་སི་ཡི་གླུ་ཚིག་ཅིག་རེད།”
“རེད། དེ་ནི་རོ་བྷེར་ཊ་བྷུ་རུན་སི་ཡི་གླུ་ཚིག་ཅིག་ཡིན་པ་ངས་ཤེས་ཡོད།”
མོས་བཤད་པ་ཏག་ཏག་རེད། གླུ་ཚིག་དེ་ལ “གྲོ་ཞིང་བརྒལ་ནས་འགྲོ་དུས། གལ་ཏེ་
གཞན་དང་ཕྲད་ན” ཞེས་ཟེར། ངས་ངོ་མ་གླུ་ཚིག་དེ་གསལ་བོ་ཞིག་དྲན་གྱིན་མི་འདུག
“ངས་ད་བར་དུ ‘གཞན་གྱིས་བཟུང་ན’ ཞེས་བྲིས་འདུག་སྙམ།” ངས་མོ་ལ “གང་
ལྟར་ངས་ནམ་རྒྱུན་བྱིས་པ་མང་པོ་ཞིག་གྲོ་ཞིང་ནང་དུ་རྩེད་མོ་རྩེ་བཞིན་པའི་ངང་ཚུལ་
ཞིག་རྟོག་བཟོ་བྱས་པ་ཡིན། དེ་རུ་བྱིས་པ་ཆུང་ཆུང་ཁྲི་མ་འབུམ་ཞིག་ཡོད། ཁོ་ཚོ་མ་
གཏོགས་གཞན་པ་མེད། ང་གཅིག་པུ་མ་གཏོགས་ཁོ་ཚོ་ལས་རྒན་པའི་མི་གཞན་པ་ཞིག་
མེད་ཟེར་བ་ཡིན། ང་རི་ཞིག་གི་རྩེ་མོར་ལངས་བསྡད་ཡོད། ངའི་ལས་ཀ་ནི་གཡང་གཟར་
གྱི་ཕྱོགས་སུ་རྒྱུག་གིན་པའི་བྱིས་པ་ཚོ་མིག་གིས་འཚོ་རྒྱུ་དེ་ཡིན། ཁོ་ཚོ་རྟག་པར་རྒྱུག་
ཅིང་འགྲོ་དུས་མདུན་གྱི་ལམ་ལ་ལྟ་ཡི་མེད་པས། ངས་གཡང་གཟར་གྱི་ཕྱོགས་སུ་རྒྱུག་
གིན་པའི་བྱིས་པ་ཚོ་རེ་རེ་བཞིན་འཛིན་དགོས། ངས་ལས་ཀ་དེ་ཁོ་ན་སྒྲུབ་འདོད། ང་རང་
གྲོ་ཞིང་ཁའི་སྲུང་མ་ཞིག་བྱ་འདོད། དྲང་མོར་བཤད་ན་ངའི་དྲན་ཚུལ་འདི་ནི་དགོད་བྲོ་བ་
ཞིག་ཡིན་ཡང་སྲིད་མོད། འདི་ནི་ངས་སྒྲུབ་འདོད་པའི་དོན་དག་གཅིག་པུ་དེ་ཡིན།”
ཧྥེ་བྷེ་ཡིས་ཡུན་རིང་ཞིག་ལ་སྨྲ་བ་བསྡམས་རྗེས་གློ་བུར་དུ་ང་ལ་སྔར་གྱི་སྐད་ཆ་དེ་
ཡང་བསྐྱར་བཤད་ཡོང་། “ཨ་ཕས་ཁྱོད་རང་དགར་མི་སྐྱུར་ཁོ་ཐག་ཡིན།”
“ཁོས་ང་ལ་ཅི་བྱེད་ན་བྱེད་དུ་ཆུག ངས་དེ་ལ་དོ་སྣང་གང་ཡང་བྱ་མི་འདོད།” ངས་
དེ་ལྟར་བཤད་རྗེས་ཡར་ལངས་པ་ཡིན། སྐབས་དེར་ངས་གློ་བུར་ཨེལ་ཀ་ཊོན་སྒང་སློབ་
འབྲིང་གི་སྐད་ཡིག་དགེ་རྒན་ལ་ཁ་པར་ཞིག་གཏོང་དགོས་བསམ། ངས་སྐུ་ཞབས་ཨན་
ཊོ་ལི་ཎིས་ཟེར་བ་ཡིན། ཁོ་ནིག་ཡོར་ན་བསྡད་ཡོད། ཁོས་ཨེལ་ཀ་ཊོན་སྒང་སློབ་འབྲིང་
གི་བྱ་བ་གཡུགས་རྗེས་ད་ལྟ་ནིག་ཡོར་སློབ་ཆེན་ན་སློབ་ཆེན་སྐད་ཡིག་དགེ་རྒན་གྱི་
ལས་ཀ་གཉེར་གྱིན་ཡོད། “ངས་ཁ་པར་ཞིག་གཏོང་དགོས།” ངས་ཧྥེ་བྷེ་ལ “ང་ལམ་
སེང་ལོག་ཡོང་། གཉིད་མ་འགྲོ་ཨ།” དེ་ལྟར་བཤད་པ་ཡིན། སྤྱིར་ན་མོ་གཉིད་ལྡོག་མི་
འགྲོ་བར་ང་ལ་ཡིད་ཆེས་ཡོད་མོད། ངས་སྔར་བཞིན་གལ་བོ་ཆེ་ལ་ནན་ཏན་གྱིས་དེ་ལྟར་
བཤད་པ་ཡིན།
ང་མོའི་མལ་ཁང་གི་སྒོ་ཁར་སླེབས་པ་ན་མོས “ཧོལ་ཌེན” ཞེས་བོས་པས་ང་ཁ་ཕྱིར་
འཁོར་བ་ཡིན།
མོ་མལ་ཁྲིའི་སྟེང་ན་དྲང་མོར་ཙོག་པུར་བསྡད་འདུག མོའི་བཟོ་ལྟ་དེ་སྙིང་རྗེ་བོ་
ཞིག་འདུག “ངས་མིང་ལ་ཧྥི་ལི་སི“མར་གྷུ་ལི་སི་ཟེར་བའི་བུ་མོ་ཞིག་ལས་ཨིག་ཀ་རྒྱག་
པ་བསླབས་པ་ཡིན།” མོས་ང་ལ “ཁྱོད་ཀྱིས་ཉོན་ཨ” ཟེར།
་མོས་ཨིག་ཀ་རྒྱག་པར་ཉན་པ་ཡིན། སྐད་སྒྲ་གསལ་བོ་ཞིག་མེད་ཀྱང་འདྲ་བོ་
འདྲ་བོ་ཞིག་རེད། “ངར་བ་རེད།” ངས་དེ་ལྟར་བཤད་རྗེས་འགྲུལ་ཁང་དུ་ཨེལ་ཀ་ཊོན་
སྒང་སློབ་འབྲིང་གི་སྐད་ཡིག་དགེ་རྒན་ལ་ཁ་པར་གཏོང་དུ་ཕྱིན་པ་ཡིན།

ཉེར་གསུམ།

ཕ་མ་གཉིས་ཀ་གློ་བུར་ཁྱིམ་དུ་འཛུལ་ཡོང་བར་ཞེད་ནས་ངས་རྒན་ཨན་ཊོ་ལི་ཎིས་
ལ་ཁ་པར་ལས་མང་པོ་མ་བཤད། སྐུ་ཞབས་ཨན་ཊོ་ལི་ཎིས་ཀྱིས་གལ་ཏེ་ང་ཁོ་ཚང་ལ་
ཡོང་འདོད་ན་ཤོག་དང་ཁོས་ང་ལ་བསྒུགས་ནས་འདུག་ཟེར། དང་ཐོག་ཁོས་ཡུན་རིང་ལ་
མ་ཉན་པས་ངའི་སེམས་ལ་ཁོ་བཟའ་ཟླ་གཉིས་ཀ་གཉིད་སོང་བ་མིན་ནམ་སྙམ། མཇུག་
མཐར་རྒན་ཨན་ཊོ་ལི་ཎིས་ཀྱིས་ངའི་ཁ་པར་ལ་ཉན་ཞིང་། ང་ཡིན་པ་ཤེས་འཕྲལ་ཁོས་
དོན་དག་འདྲ་བྱུང་བ་མིན་ནམ་ཞེས་དྲིས་བྱུང་། ངས་ཁོ་ལ་ཅི་ཡང་མ་བྱུང་ཞེས་རྫུན་བཤད་
པ་ཡིན། པེན་སི་ནས་ཕྱིར་འཕུད་པའི་སྐོར་ཁོ་ལ་ཚིག་གཅིག་ཀྱང་མ་བཤད། ཁོས་ང་ལ་
ཡོང་འདོད་ཡོད་ན་ལམ་སེང་ཤོག་དང་སྒུག་འདུག་ཟེར།
ང་ལ་སློབ་ཁྲིད་བྱེད་མྱོང་བའི་དགེ་རྒན་ཚོའི་ཁྲོད་དུ་སྐུ་ཞབས་ཨན་ཊོ་ལི་ཎིས་ནི་ང་
ལ་ཆེས་ཤ་ཚ་བའི་མི་དེ་ཡིན། ཁོ་ལོ་ན་ཧ་ཅང་གཞོན། ངའི་གཅེན་པོD.B.དང་ཧ་ལམ་ན་
ཚོད་གཅིག་ཡིན། ཁྱོད་ཀྱིས་ཁོ་ལ་གང་འདོད་དུ་ཀུ་རེ་སྣ་ཚོགས་བཤད་ཆོག་པས་ཧ་ཅང་
འགྲོག་བདེ་གཤིབ་བདེ་ཞིག་ཡིན། ལྡེམ་སི·ཀ་སོལ་གྱི་བེམ་པོ་པང་དུ་ལེན་མཁན་ཡང་ཁོ་
ཡིན། ཉིན་དེར་ཁོས་ལྡེམ་སི·ཀ་སོལ་གྱི་བེམ་པོ་ཁྱེར་ནས་སློབ་གྲྭའི་སྨན་བཅོས་ཁང་དུ་
བསྐྱལ་བ་རེད། དེ་དུས་ཁོའི་ལུས་པོ་ཡོངས་རྫོགས་ཁྲག་གིས་སྦགས་ན་ཡང་ཁོས་དེ་ལ་སྣང་
དོགས་གང་ཡང་བྱས་མ་སོང་།
ཁ་པར་བཏང་ཚར་རྗེས་ང་རང་སླར་ཡང་ཧྥེ་བྷེ་ཡི་ཁང་བར་སོང་། སྐབས་དེར་མོས་
མལ་ཁྲིའི་སྟེང་དུ་སྐྱིལ་ཀྲུང་བཅས་ཏེ་སྒྲ་སྡུད་ལས་རོལ་དབྱངས་ཤིག་ལ་ཉན་གྱིན་འདུག
དེ་ནི་རྣལ་འབྱོར་བ་ཞིག་སྐྱིལ་མོ་ཀྲུང་དུ་འཁོད་ནས་ཏིང་ངེ་འཛིན་ལ་སྙོམས་པར་ཞུགས་
པ་དང་ཨ་ན་མ་ན་རེད། བཟོ་ལྟ་དེ་མཐོང་བ་དང་ང་ལ་སྔར་བས་ཀྱང་མོར་རབ་ཏུ་བརྩེ་ཞིང་
དུང་བའི་སྣང་བ་ཞིག་འགོག་མེད་དུ་སྐྱེས།
“ཝ་ཡེ། ཧྥེ་བྷེ།” ངས་མོ་ལ “ཁྱོད་ཀྱིས་ང་དང་མཉམ་དུ་ཞབས་བྲོ་ཞིག་འཁྲབ་
འདོད་དམ” ཞེས་དྲིས་པ་ཡིན། མོ་ཆུང་དུས་ངས་ནམ་རྒྱུན་ཞབས་བྲོ་ཁྲིད་པ་ཡིན། མོ་
ཞབས་བྲོ་འཁྲབ་པར་ཤིན་ཏུ་འཇོན་པོ་ཡོད།
“ཁྱོད་ཀྱིས་ད་དུང་ལྷམ་ཕུད་མེད་དམ།" མོས་ང་ལ་དེ་ལྟར་བཤད།
“ངས་ལམ་སེང་འཕུད་ཆོག ཤོག”
སྤྱིར་ན་ང་རང་བྱིས་པ་ཚོ་དང་ལྷན་དུ་ཞབས་བྲོ་འཁྲབ་འདོད་མེད་དེ། ཁྱོད་ཀྱིས་རྒན་
པོ་རེ་འགས་བྱིས་པ་ཚོ་དང་མཉམ་དུ་མི་མང་གི་དབུས་སུ་ཞབས་བྲོ་འཁྲབ་པའི་བཟོ་ལྟ་དེ་
མཐོང་མྱོང་ངམ། རྟག་པར་བྱིས་པ་དེ་ཚོས་ཞབས་བྲོ་འཁྲབ་པ་མི་ཆོག་རྒྱུ་མེད་ན་ཡང་རྒན་
པོ་དེ་ཚོས་གཟབ་གཟབ་མ་བྱས་པར་བྱིས་པའི་ལྭ་བ་ནས་ཤུགས་ཀྱིས་འཐེན་པ་སོགས་
གང་ལྟར་ཡག་པོ་ཞིག་ཁྱོན་ནས་མེད་པས། ཧྥེ་བྷེ་དང་ངེད་གཉིས་ཀས་མི་མང་གི་དབུས་
སུ་ཞབས་བྲོ་ཐེངས་གཅིག་ལའང་འཁྲབ་མ་མྱོང་། ངེད་གཉིས་ཀས་ནམ་རྒྱུན་རང་ཁྱིམ་དུ་
རྩེད་མོ་བརྩེས་པ་ཡིན། མོ་དངོས་གནས་ཞབས་བྲོ་ལ་འཇོན་པོ་ཡོད། ཁྱོད་ཀྱིས་ཞབས་བྲོའི་
སྟངས་སྟབས་ཇི་ལྟར་བསྒྱུར་ན་ཡང་མོའི་གོམ་པའི་འདེགས་འཇོག་འཆོལ་མི་སྲིད། མོས་
ཁྱོད་དང་ལྷན་དུ་ཊན་གྷོ་ཞབས་བྲོ་ཡང་འཁྲབ་ཤེས།
ངེད་གཉིས་ཀྱིས་ཞབས་བྲོ་འཁྲབས་ནས་རོལ་དབྱངས་གཅིག་རྫོགས་པ་ན་མོས་གོམ་
པའི་འདེགས་འཇོག་ཡང་དེ་མུར་མཚམས་བཞག་ནས་རོལ་དབྱངས་གཞུག་མ་གྲག་པ་ལ་
སྒུག་ཅིང་། སྐད་ཅིག་མ་དེ་ལ་མོས་ཅི་ཡང་མི་བཤད་པར་རྣ་བ་བླགས་ནས་རོལ་དབྱངས་
ལ་ཉན་པའི་བཟོ་ལྟ་དེས་ང་ལ་དགོད་ཁ་འཆོར་དུ་བཅུག ངེད་གཉིས་ཀས་དེ་ལྟར་རོལ་
དབྱངས་གསུམ་བཞི་ཞིག་གི་ཡུན་ལ་ཞབས་བྲོ་འཁྲབས་རྗེས། སྒྲ་སྡུད་ཀྱི་གློག་སྒོ་བརྒྱབ་པ་
ཡིན། ཧྥེ་བྷེ་ཕྱིར་མལ་ཁྲིའི་སྟེང་ལ་བུད་རྗེས “ངའི་ཞབས་བྲོར་ཡར་སྐྱེད་ཡོད་དམ” ཟེར།
“དེ་ད་སྨོས་ཅི་དགོས།” ངས་དེ་ལྟར་ལན་བཏབ། དེ་ནས་ང་རང་ཡང་བསྐྱར་མོའི་
མལ་ཁྲིའི་མཐའ་སྣེ་དེར་བསྡད་པ་ཡིན། ལྟས་ངན། ངས་ཐ་མག་འཐེན་རྒྱུ་མང་དྲགས་པས་
དབུགས་ཧལ་ཧལ་བྱེད་ཀྱིན་འདུག་ན་ཡང༌། ཧྥེ་བྷེ་ལ་ཚོར་སྣང་གང་ཡང་མི་འདུག
“ཁྱོད་ཀྱི་ལག་པ་ངའི་དཔྲལ་བར་ཞོག་དང་།” མོས་གློ་བུར་དུ་ང་ལ་དེ་ལྟར་བཤད།
“ཅི་ལ།”
“ ཁྱོད་ཀྱིས་ཞོག་དང་།"
ངས་མོའི་དཔྲལ་བར་ལག་པས་རེག་ཀྱང་ཅི་ཡང་ཚོར་སྣང་མ་བྱུང་།
“ཁྱོད་ལ་ལག་པ་དྲོ་བའི་ཚོར་བ་ཞིག་སྐྱེ་ཡོང་ངམ།”
“དེ་འདྲ་ཞིག་སྐྱེས་མ་སོང་། ཤིན་ཏུ་དྲོ་བའི་ཚོར་བ་དེ་འདྲ་ཟེར་རམ།”
“འུན ངས་རང་གི་དཔྲལ་བར་ཚ་བ་རྒྱས་སུ་བཅུག་པ་ཡིན། ཁྱོད་ཀྱིས་ཡང་
བསྐྱར་ཞོག་དང་།"
དེ་ནས་ངས་ཡང་བསྐྱར་མོའི་དཔྲལ་བར་རེག་ཙམ་རེག་ཙམ་བྱས་པ་ཡིན། སྔར་
བཞིན་ཅི་ཡང་མ་ཚོར་མོད་ངས་མོར “ད་ཐེངས་ཅུང་ཙམ་དྲོ་བའི་ཚོར་བ་འདུག” ཅེས་
བཤད་པ་ཡིན།
མོས་མགོ་ལྕོག་ལྡེམ་ལྡེམ་བྱེད་ཞོར “ཚ་ཐུར་སྟེང་གི་ཆེས་མཐོ་བའི་དྲོད་ཚད་ལ་
སླེབ་ཐུབ།”
“ཚ་ཐུར། སུས་ཁྱོད་ལ་དེ་ལྟར་ཟེར།” ངས་དེ་ལྟར་དྲིས།
“ཨ་ལི་སེ·ཧོ་ལམ་བྷོརགྷ་ཡིས་ང་ལ་བསླབས་སོང་། ཁྱོད་རང་སྐྱིལ་མོ་ཀྲུང་དུ་བསྡད་
དེ་ཡིད་ལ་ཚ་བ་ཅན་གྱི་དངོས་པོ་གང་རུང་ཞིག་བསྒོམ་དགོས། དཔེར་ན་དྲོད་ཆུའི་སྦུ་གུ་
ལྟ་བུ། དེ་ལྟར་ཡུན་རིང་ལ་བསྒོམས་ན་ཁྱོད་ཀྱི་དཔྲལ་བར་ཚ་བ་རྒྱས་ཟེར། མིའི་ལག་པ་
སྲེག་པར་བྱེད་པའི་ཚ་བ་དེ་འདྲ་རྒྱས་ཐུབ་ཟེར”
མོའི་སྐད་ཆ་དེས་ང་ལ་ཨེན་ཙམ་མིན་ན་དགོད་ཁ་འཆོར་དུ་བཅུག ངས་མོའི་
དཔྲལ་བ་ནས་ཤིན་ཏུ་དལ་བའི་ངང་ལག་པ་ཕྱིར་བླངས་ནས “ཁྱོད་ཀྱིས་ངོ་མ་ཟེར་བ་
ཡིན་ནམ” ཞེས་དྲིས།
“ངས་ཁྱོད་ཀྱི་ལག་པ་སྲེག་མི་སྲིད། ངས་དེ་འདྲའི་ཚ་བ་ཆེན་པོ་མ་རྒྱས་པའི་སྔོན
ལ་སྒོམ་གྱི་མཚམས་བཞག་ཟིན—ཁ་རོག” སྐབས་དེར་མོས་གློ་བུར་ཅི་ཞིག་ཐོས་བྱུང་
བ་འདྲ། མོ་རང་གློ་བུར་མལ་ནས་ཡར་ལངས་ཏེ་ཕྱི་རོལ་ལ་རྣ་བ་བླགས། མོའི་བཟོ་ལྟ་དེས་
ང་ལ་ཞེད་སྣང་སྐྱེ་རུ་བཅུག “ཅི་རེད།” ངས་མོར་དེ་ལྟར་དྲིས།
“ཁྱོད་ཀྱིས་ཕྱི་སྒོ་ལ་ཉོན་དང་།” མོའི་སྐད་མགོ་དམའ་ན་ཡང་ངའི་སེམས་ལ་སྐད་
སྒྲ་ཤིན་ཏུ་ཆེ་བའི་ཚོར་བ་ཞིག་སྐྱེ་ཡོང “ཁོ་གཉིས་ཀ་རེད།"
ང་རང་དེ་མུར་ཡར་ལངས་ནས་གློག་སྒོ་བརྒྱབ་རྗེས་ཐ་མག་གི་མེ་ལྷམ་མཐིལ་གྱིས་
བཅིལ་ཏེ། ལག་པ་གཡུག་གཡུག་བྱས་ནས་དུ་བ་ཕྱིར་ཡལ་ཐབས་བྱས། གནམ་རྒན་མ།
ངས་ད་ཅི་ཐ་མག་དེ་མ་འཐེན་ན་འགྲིག་འདུག དེ་ནས་ངས་ལྷམ་བཟུང་སྟེ་གོས་སྒམ་དུ་
འཛུལ་བ་ཡིན། ཨ་ཙི། སྐབས་དེར་ངའི་སྙིང་ཆུང་ལུ་གུ་རྩེ་རྩེ་བྱེད་ཀྱིན་འདུག
ངས་ཨ་མ་ཁྱིམ་དུ་འཛུལ་ཡོང་བའི་སྐད་སྒྲ་ཐོས།
“ཧྥེ་བྷེ།” མོས “ཝ་ཡེ། གཅེས་ཕྲུག ད་ཁྱོད་ཀྱིས་གཉིད་ཁུལ་མ་བྱེད། སྔར་གློག་
བཀར་ཡོད་པ་ངས་མཐོང་སོང” ཞེས་ཟེར།
“ཝེ།” ངས་ཧྥེ་བྷེ་ཡིས་དེ་ལྟར་བཤད་པ་ཐོས “ང་ལ་གཉིད་བབས་མ་སོང་། ཁྱོད་
གཉིས་ཀ་སྐྱིད་བྱུང་སོང་ངམ།”
“འུན། སྐྱིད་པོ་བྱུང་སོང་།” ཨ་མས་དེ་ལྟར་བཤད་མོད། མོའི་སྐད་ཆར་ཉན་ན་དེ་
འདྲའི་སྐྱིད་པོ་མེད་པ་ཧ་གོ་ཡོང་གི “ངས་ཁྱོད་ལ་ཅིའི་ཕྱིར་ད་བར་དུ་མི་གཉིད་པའི་རྒྱུ་
མཚན་དེ་འདྲི་བསམ་པ་ཡིན། ཁྱོད་རང་འཁྱག་པས་ཡིན་ནམ།”
“མ་རེད། དྲོན་པོ་འདུག ང་ལ་གཉིད་བབས་མ་སོང་།"
“ཧྥེ་བྷེ། ཁྱོད་ཀྱིས་མལ་ཁང་དུ་ཐ་མག་འཐེན་པ་ཨེ་ཡིན། ང་ལ་དྲང་མོར་ཤོད་དང་།
“ཨ།” ཧྥེ་བྷེ་ཡིས་དེ་ལྟར་དྲིས།
“ཁྱོད་ཀྱིས་ངས་ཅི་ཞིག་དྲིས་པ་ཧ་གོ་ཡོད།”
“ངས་ཁམ་གང་མ་གཏོགས་མ་འཐེན། དེ་ནས་སྒེའུ་ཁུང་ནས་མར་གཡུགས་པ་ཡིན།"
“ཅིའི་ཕྱིར། ངས་རྒྱུ་མཚན་དྲིས་ན་ཆོག་གམ།”
“ང་ལ་གཉིད་མ་བབས་པས།”
“ཁྱོད་ཀྱིས་ཐ་མག་འཐེན་པ་དེར་ང་རང་དངོས་གནས་དགའ་བོ་མེད། ཧྥེ་བྷེ། ཁྱོད་
ཀྱིས་གོ་སོང་ངམ།" ཨ་མས་མོར “ཁྱོད་ལ་ཀམ་པ་ལི་ཞིག་ཁྱེར་ཡོང་དགོས་སམ།
“མི་དགོས། ཐུགས་རྗེ་ཆེ། གཟིམ་འཇགས་གནང་།” ཧྥེ་བྷེ་ཡིས་དེ་ལྟར་བཤད་པར་
བརྟགས་ན་མོས་ཨ་མ་མྱུར་མོར་འགྲོ་རུ་བཅུག་ན་འདོད་པ་ཤེས་ཐུབ།
“གློག་བརྙན་ག་འདྲ་འདུག” ཨ་མས་དེ་ལྟར་དྲིས།
“ཡག་པོ་འདུག ཡིན་ན་ཡང་། ཨ་ལི་སེ་ཡི་ཨ་མས་ཨ་ལི་སེ་ལ་ཆམ་རིམས་ཕོག་
པ་ཡིན་ནམ་ཞེས་ཡང་ཡང་དྲིས་པ་དེས་ང་སྐྱིད་པོ་བྱུང་མ་སོང་། ངེད་ཚོ་ཕྱིར་ནང་དུ་ལོག་
དུས་གླ་འཁོར་ལ་བསྡད་པ་ཡིན།”
“ངས་ཁྱོད་ཀྱི་དཔྲལ་བར་རེག་ཙམ་བྱས་ན།”
“ང་ཅི་ཡང་ན་ཡི་མེད། ཨ་ལི་སེ་ཨ་མས་དོན་མེད་དུ་སེམས་ཁྲལ་བྱས་པ་མ་གཏོགས་
ཨ་ལི་སེ་ལའང་ཅི་ཡང་ན་ཡི་མི་འདུག”
“ཡ་ཡ། འོ་ན་ད་གཉིད་ལྡོག དགོང་ཟས་ག་འདྲ་འདུག་གམ།”
“ཐབས་ཆག་ཅིག་རེད།” ཧྥེ་བྷེ་ཡིས་དེ་ལྟར་བཤད།
“ཁྱོད་ཀྱི་ཨ་ཕས་ཁྱོད་ལ་ཐ་སྙད་དེ་འདྲ་མ་བཤད་ཅེས་མ་བཤད་དམ། ཐབས་ཆག་
ཟེར་རྒྱུ་ཅི་ཡོད། ཁྱོད་ཀྱིས་ལུག་རྩིབ་ཟོས་པ་མིན་ནམ།”
“ལུག་རྩིབ་དེ་མི་ཆོག་པ་མེད་མོད། ཡིན་ནའང་ཐྲ་ལོན་གྱིས་དངོས་པོ་མར་འཇོག་
དུས་ཁ་རླངས་ངའི་གདོང་ལ་ཕོག་གི་འདུག མོའི་ཁ་རླངས་དེ་དངོས་པོ་ཡོད་ཚད་ཀྱི་སྟེང་
ལ་ཕོག་གི་འདུག”
“ཡ་ད་ཆོག་གི ད་གཉིད་ལྡོག ང་ལ་འོ་ཞིག་བྱོས་དང་། ཁྱོད་ཀྱིས་གསོལ་འདེབས་
བྱས་སམ།”
“ངས་ཁྲུས་ཁང་དུ་བྱས་ཟིན། གཟིམ་འཇགས་གནང་།”
“གཟིམ་འཇགས་གནང་། ངའི་མགོ་བོ་ན་ཡི་འདུག” ཨ་མས་དེ་ལྟར་ཟེར། མོའི་
མགོ་བོ་རྒྱུན་དུ་ན་ཡི་ཡོད།
“ཨ་སི་པི་རིཎ་ཞིག་བཏུང་ན།” ཧྥེ་བྷེ་ཡིས་སླར་ཡང “ཧོལ་ཌེན་རེས་གཟའ་ལྷག་
པར་འོང་གི་ཡོད་དམ།”
“འུན། ད་གཉིད། དྲོན་པོ་བྱོས་ཨ།”
དེ་ནས་ཨ་མ་ཕྱིར་ལོག་སོང་། མོས་སྒོ་མོ་བརྒྱབ་ནས་དུས་ཡུན་སྐར་མ་འགའ་འགོར་
རྗེས་ང་རང་གོས་སྒམ་ལས་ཕྱིར་བུད་དེ་རྐང་སྙོབ་ལག་སྙོབ་བྱེད་ཞོར་ཕར་འགྲོ་དུས་ཏག་
ཏག་ཧྥེ་བྷེ་ལ་གདོང་ཐུག་ཅིག་བརྒྱབ། མ་གཞི་མོ་ང་འབོད་དུ་ཡོང་གི་འདུག “ཝེ། ཁྱོད་ན་
ཡི་འདུག་གམ།” ངས་མོར་དེ་ལྟར་དྲིས། ངས་སྐད་མགོ་དམའ་མོའི་ངང “ད་ང་འགྲོ་ཡི་
ཡིན” ཞེས་བཤད་ཞོར་ཧྥེ་བྷེ་ཡི་མལ་ཁྲིའི་མཐའ་སྣེ་རུ་བསྡད།
“ད་རུང་མ་འགྲོ།” ཧྥེ་བྷེ་ཡིས་སྐད་དམའ་མོའི་སྒོ་ནས་ང་ལ “ཁོ་གཉིས་ཀ་གཉིད་
ན་ད་སོང” ཟེར།
“མིན། ཏག་ཏག་ད་ལྟ་སོང་ན་འགྲིག་གི” ངས་མོར “ད་ལྟ་ཨ་མ་ཁྲུས་ཁང་ན་ཡོད་
ལ། ཨ་ཕས་སྒྲ་སྡུད་ཀྱི་སྒོ་ཆེར་ཕྱེ་ནས་གསར་འགྱུར་ལ་ཉན་གྱིན་ཡོད་པས། སྐབས་འདིར་
སོང་ན་ཏག་ཏག་རེད།” ངས་ལྷམ་སྒྲོག་ཀྱང་མ་བསྒྲོགས་པར་འགྲོ་གྲབས་བྱས། ང་དངོས་
གནས་འཚབ་བེ་འཚུབ་བར་གྱུར་ཡོད་པ་འདྲ། ང་ནི་ཁོ་གཉིས་ཀས་བཟུང་ན་རྡུང་རྡེག་
བྱེད་པར་ཞེད་པ་མ་ཡིན་ཏེ། དྲང་མོར་བཤད་ན་དེ་ལྟར་བྱས་ན་སེམས་པ་སྐྱིད་པོ་ཁྱོན་ནས་
མེད་པས་ཡིན། “ཨ་ཙི། ཁྱོད་གང་དུ་ཡོད།" ངས་མོར་དེ་ལྟར་དྲིས་པ་ཡིན། ངས་ངོ་མ་ཅི་
ཡང་མཐོང་གིན་མི་འདུག
“ང་འདི་ན་ཡོད།” མ་གཞི་མོ་ཏག་ཏག་ངའི་མདུན་ན་ལངས་འདུག ངས་ངོ་མ་ཅི་
ཡང་མཐོང་གིན་མི་འདུག
“ངའི་འདྲུད་སྒམ་གོག་པོ་དེ་ད་དུང་མེ་འཁོར་འབབ་ཚུགས་ན་བསྐྱུར་ཡོད།” ངས་
མོར “ཝེ། ཧྥེ་བྷེ། ཁྱོད་ལ་དངུལ་ཡོད་དམ། ངའི་ལག་ན་སྐར་མ་གང་ཡང་མེད།”
“ང་ལ་ཡེ་ཤུའི་འཁྲུངས་སྐར་རོལ་བྱེད་ཀྱི་དངུལ་རྡོག་འགའ་ཡོད། ངས་ལེགས་སྐྱེས་
ཉོ་བསམ་པ་ཡིན་མོད། ད་ལྟ་ད་དུང་ལེགས་སྐྱེས་གཅིག་ཀྱང་ཉོས་མེད།་
“འོ།” ངས་མོའི་ཡེ་ཤུའི་འཁྲུངས་སྐར་རོལ་བྱེད་ཀྱི་དངུལ་དེ་འཁྱེར་མི་འདོད་པས་
དེ་ལྟར་བཤད་པ་ཡིན།
“ ཁྱོད་ལ་ཉུང་ཙམ་དགོས་སམ། "
“ངས་ཁྱོད་ཀྱི་ཡེ་ཤུའི་འཁྲུངས་སྐར་གྱི་དངུལ་འཁྱེར་མི་འདོད།”
“ངས་ཁྱོད་ལ་ཉུང་ཙམ་བསྐྱིས་ཆོག” མོས་ང་ལ་དེ་ལྟར་ཟེར། དེའི་རྗེས་སུ་ངས་མོ་
རངD.B.ཡི་ཅོག་ཙེའི་འགྲམ་དུ་སོང་ནས་འཐེན་སྒམ་སློག་གིན་པའི་སྒྲ་ཐོས་ཡོང་། ཁང་
བའི་ནང་དུ་མུན་སྟུག་པས་ངས་སྔར་བཞིན་ཅི་ཡང་མི་མཐོང་། “ཁྱོད་རང་ས་ཆ་གཞན་
ཞིག་ལ་སོང་དུས། ངའི་འཁྲབ་སྟོན་ལ་ལྟ་མ་ཐུབ་པ་རེད།” མོས་དེ་ལྟར་བཤད། སྐབས་དེར་
མོའི་སྐད་གདངས་དེ་ཅུང་མཚར་བོ་ཞིག་འདུག
“ང་ཡོང་ཁོ་ཐག་ཡིན། ཁྱོད་ཀྱི་འཁྲབ་སྟོན་མ་རྫོགས་པའི་སྔོན་ལ་ང་མི་འགྲོ། ངས་
ཁྱོད་ཀྱི་འཁྲབ་སྟོན་ལ་མ་བལྟས་པར་འགྲོ་མི་སྲིད། ཁྱོད་ཀྱིས་ངའི་གོ་སྐབས་ཡག་པོ་དེ་ཡང་
འཆོར་དུ་འཇུག་བསམ་མམ།” ངས་མོར “ང་རྒན་ཨན་ཊོ་ལི་ཎིས་ཚང་ནས་རེས་གཟའ་
མིག་དམར་བར་དུ་འདུག་རྒྱུ་ཡིན། དེ་ནས་ང་ནང་དུ་ལོག་ཡོང་། ཁོམ་པ་ཡོད་དུས་ངས་
ཁྱོད་ལ་ཁ་པར་གཏོང” ཞེས་བཤད།
“འདི་ཁྱོད་ལ་སྟེར།” ཧྥེ་བྷེ་ཡིས་ང་ལ་དེ་ལྟར་བཤད་ཀྱང་ངས་མོའི་ལག་པ་མཐོང་
མ་བྱུང་།
“གང་ན་ཡོད།”
མོས་དངུལ་རྡོག་འགའ་ངའི་ལག་ཏུ་བཞག
“ཝེ། འདི་འདྲའི་མང་པོ་མི་དགོས།” ངས་མོར “ང་ལ་གཉིས་ལོར་གཅིག་བྱིན་
པས་ཆོག ངས་ངོ་མ་བཤད་པ་ཡིན། ལྷག་མ་ཁྱོད་ཀྱིས་ཉོར།” ངས་ལྷག་མ་མོར་བྱིན་ཡང་
མོས་མ་བླངས།
“དེ་ཁྱོད་ཀྱིས་ཁྱེར་དང་། རྗེས་མར་ང་ལ་བྱིན་པས་ཆོག ཁྱོད་རང་ངའི་འཁྲབ་སྟོན་
ལ་ལྟ་རུ་ཡོང་དུས་ཁྱེར་ཤོག”
“གནམ་རྒན་མ། འདི་ན་ག་ཚོད་ཡོད་དམ།”
“སྒོར་བརྒྱད་དང་ཟུར་བརྒྱད་དང་སྐར་ལྔ། མ་རེད། ཟུར་དྲུག་དང་སྐར་ལྔ་ཡོད།”
སྐབས་དེར་ང་གློ་བུར་དུ་ངུས་པ་ཡིན། ངས་ངོ་མ་བཟོད་བསྲན་མ་ནུས་པར་ངུས་པ་
ཡིན། ངས་རང་ཉིད་ངུ་བཞིན་པ་སུ་ལའང་ཤེས་སུ་མ་བཅུག ཡིན་ན་ཡང་ང་དངོས་གནས་
སྐྱོ་དུང་དུང་གིས་ངུས་པ་ཡིན། ང་དེ་ལྟར་ངུས་པས་ཧྥེ་བྷེ་སྐྲག་ཐག་ཆོག་པ་འདྲ། མོ་ངའི་
གམ་དུ་ཡོང་སྟེ་ང་ལ་མ་ངུ་ཞེས་ཞུ་བ་བྱས། ཡིན་ནའང་མི་རྣམས་ངུས་པའི་ཚེ་ན། གཞན་
གྱིས་མ་ངུ་ཞེས་བཤད་མ་ཐག་ངུ་མཚམས་འཇོག་ཐུབ་པ་ཞིག་ག་ལ་ཡིན། སྐབས་དེར་ང
རང་སྔར་བཞིན་མོའི་མལ་ཁྲིའི་མཐའ་སྣེ་དེ་རུ་བསྡད་ཡོད་ལ། ཧྥེ་བྷེ་ཚུར་ཡོང་ནས་ང་
ལ་དམ་དུ་འཁྱུད་པ་དང་ངས་མགོ་བོ་མོའི་བྲང་ཁར་གླན་པ་ཡིན། དེ་ལྟ་ནའང་ངའི་ངུ་
མཚམས་དུས་ཡུན་རིང་བོར་མ་ཆད། ཨ་ཙི། ངས་ངོ་མ་རང་གི་སྲིང་མོ་ཆུང་ཆུང་འདི་སྐྲག་
ཏུ་བཅུག་པ་ཁོ་ཐག་ཡིན། སྒེའུ་ཁུང་དེ་ཕྱེ་ནས་ཡོད་ལ་མོ་འདར་སིག་སིག་བྱེད་ཀྱིན་འདུག
མོས་ཉལ་ལྭ་མ་གཏོགས་ཅི་ཡང་གྱོན་མེད། ངས་མོ་ཕྱིར་མལ་ཁྲིའི་སྟེང་དུ་སོང་ཞེས་
བསྐུལ་ཡང་མོས་ཁར་མ་ཉན། མཇུག་མཐར་ང་ངུ་མཚམས་བཞག་ནས་ཐོག་ལྭའི་སྒྲོག་གུ་
བསྒྲོགས་རྗེས་སྐབས་དང་སྐབས་སུ་མོ་ལ་འབྲེལ་གཏུག་བྱ་ངེས་ཞེས་བཤད། མོས་གལ་ཏེ་
ཁྱོད་རང་མ་སོང་ན་ཆོག་ན་མོ་དང་མཉམ་དུ་གཉིད་ཆོག་ཟེར་ཡང་། ངས་ང་རང་ཅིས་ཀྱང་
འགྲོ་དགོས། རྒན་ཨན་ཊོ་ལི་ཎིས་ཀྱིས་ང་ལ་སྒུག་ཅིང་བསྡད་ཡོད་ཅེས་བཤད་པ་ཡིན། དེ་
ནས་ངས་ཨམ་ཕྲག་ཏུ་བཅུག་པའི་ཞྭ་མོ་དམར་པོ་དེ་བླངས་ནས་མོ་ལ་བྱིན་པ་ཡིན། མོ་
ནམ་རྒྱུན་དངོས་པོ་དེ་འདྲར་དགའ་བོ་ཡོད། དང་ཐོག་མོས་ལེན་མ་འདོད་པ་ལ་ངས་བཙན་
གྱིས་ལེན་དུ་བཅུག་པ་ཡིན། ངས་ཁྱོད་ལ་ཁ་ཚོན་ཆོད་པོས་སྨྲ་ཐུབ་པ་ཞིག་ནི། མོ་གཉིད་
ཉལ་དུས་ཀྱང་ཞྭ་མོ་དེ་གྱོན་ཁོ་ཐག་ཡིན། མོ་དངོས་གནས་དངོས་པོ་དེ་འདྲར་དགའ་བོ་ཞེ་
དྲག་ཡོད། དེ་ནས་ཡང་བསྐྱར་མོ་ལ་གོ་སྐབས་རེ་བྱུང་ན་ངས་མོར་ཁ་པར་གཏོང་ཁོ་ཐག་
ཡིན་ཞེས་བཤད་རྗེས་སྒོ་བུད།
ཡང་གཅིག་བཤད་ན་ཁྱིམ་དུ་ལོག་པ་ལས་ཁྱིམ་དང་ཁ་འབྲལ་བ་ཤིན་ཏུ་ལས་སླ་མོ་
ཞིག་ཡིན་པ་འདྲ། དེ་ནི་ཕ་མ་གཉིས་ཀས་མཐོང་ན་ཡང་ངས་དེ་ལ་སྣང་དོགས་ཆེན་པོ་
བྱེད་ཀྱི་མེད་པས་ཡིན་སྲིད་ལ། སྐབས་དེར་ངའི་སེམས་ལ་ཁོ་གཉིས་ཀས་ང་ཕྱིར་ལོག་
ཡོང་བ་ཤེས་ན་ཤེས་སྙམ་ཞིང་། ཡང་རེ་འགར་ཁོ་གཉིས་ལ་ཤེས་སུ་འཇུག་འདོད་པ་ཞིག་
ཀྱང་རྒྱུད་ལ་སྐྱེས།
ང་རང་གློག་སྐས་ལ་མ་བསྡད་པར་ཐད་ཀར་ཐེམ་སྐས་ལས་མར་བབས་པ་ཡིན། ཐེམ་
སྐས་དེ་ནི་ཁང་བའི་རྒྱབ་ཕྱོགས་སུ་ཡོད་པས་ལམ་བར་དུ་ང་གད་སྙིགས་ཀྱི་སྣོད་ཅ་ལ་
ཐོགས་ནས་ཨེན་ཙམ་གྱིས་མགོ་རྟིང་བསློགས་སོང་། མཇུག་མཐར་བདེ་བླག་ངང་ཕྱི་སྒོ་རུ་
ཐར་བྱུང་། སྔོན་གྱི་སྐས་སྲུང་བ་དེས་ང་མཐོང་མ་སོང་། ཁོས་སྔར་བཞིན་ང་ནི་ཁྱིམ་མཚེས་
ཌི་ཀ་སི་ཊེན་སི་ཚང་གི་ཚ་བོ་ཡིན་འདོད་ཡོད་པ་ཁོ་ཐག་ཡིན།

ཉེར་བཞི།

སྐུ་ཞབས་ཨན་ཊོ་ལི་ཎིས་དང་ཁོའི་ཆུང་མ་གཉིས་སཱ་ཊོན་འདུ་ཐང་གི་རྒྱས་སྤྲོས་
རབ་ཏུ་ཆེ་བའི་སྤྱི་ཤག་ཅིག་ཏུ་བསྡད་ཡོད། ཁྱིམ་དུ་འཛུལ་ནས་འགྲུལ་ཁང་དུ་འགྲོ་བའི་
བར་ན་ད་དུང་ཐེམ་སྐས་ཤིག་ཡོད་པར་མ་ཟད་བཅད་སྟེགས་ཤིག་ཀྱང་ཡོད། ང་ཁོ་ཚང་
ལ་ཐེངས་མང་པོར་འགྲོ་མྱོང་། ང་རང་ཨེལ་ཀ་ཊོན་སྒང་སློབ་འབྲིང་ན་ཡོད་དུས་ཁོ་རྟག་
པར་ངེད་ཚང་ལ་ཡོང་གི་ཡོད། དེ་དུས་ཁོས་གཉེན་བསྒྲིགས་མེད། གཉེན་བསྒྲིགས་རྗེས་ང་
རྒྱུན་པར་ཁོ་བཟའ་ཟླ་གཉིས་དང་ལྷན་དུ་གྲོང་ཁྱེར་ནུབ་ཁུལ་གྱི་དྲྭ་སྤོལ་སྤྲོ་འཛོམས་ཁང་
ཞིག་ཏུ་དྲྭ་སྤོལ་རྩེ་རུ་འགྲོ་གི་ཡོད། ཁོའི་ཆུང་མ་ནི་སྤྲོ་འཛོམས་ཁང་དེའི་ཚོགས་མི་ཞིག་
རེད། མོ་རང་རྒན་ཨན་ཊོ་ལི་ཎིས་ལས་ལོ་ན་ཆེ་བ་ཡོད་ལ། བུད་མེད་གཏོང་ཕོད་ཅན་ཞིག་
ཡིན། ཁོ་གཉིས་ཀ་མ་གཞི་ནས་སྤྱང་བོ་གྲུང་བོ་ཡོད་པས་ལྷན་དུ་བསྡད་པ་ནི་ཤིན་ཏུ་འོས་
ཤིང་འཚམ་པ་ཞིག་རེད། ལྷག་པར་དུ་རྒན་ཨན་ཊོ་ལི་ཎིས་ནི་ཀུ་རེ་ཁ་མཚར་ལ་སྤྲོ་བའི་མི་
ཞིག་ཡིན་ཞིང་གཤིས་ཀ་ངའི་གཅེན་པོD.B.དང་འདྲ་བོ་ཡོད་ལ། ཁོའི་ཆུང་མ་སྨྲ་བ་ཉུང་
ཞིང་གྲུམ་བུའི་ནད་ཅུང་ཚབས་ཆེ་བ་ཞིག་ཡོད། ཁོ་གཉིས་ཀསD.B.ཡི་བརྩམས་སྒྲུང་ཚང་
མ་བཀླགས་མྱོང་། D.B.ཧོ་ལི་ཝུ་ཌ་རུ་འགྲོ་དུས་རྒན་ཨན་ཊོ་ལི་ཎིས་ཀྱིས་ཁ་པར་བཏང་སྟེ་
བཤོལ་བཏབ་ཀྱང་ཁོས་ཁ་ལ་མ་ཉན། རྒན་ཨན་ཊོ་ལི་ཎིས་ཀྱིསD.B.ལྟ་བུའི་བརྩམས་སྒྲུང་
བ་ཞིག་ཡིན་ན་ཧོ་ལི་ཝུ་ཌ་རུ་མ་སོང་ན་འགྲིག་ཅེས་བཤད་ཀྱིན་འདུག
ངའི་སེམས་ལ་ཧྥེ་བྷེ་ཡིས་བྱིན་པའི་དངུལ་འཕྲོ་བརླག་ཏུ་མི་གཏོང་བར་རྐང་ཐང་ལ་
རྒན་ཨན་ཊོ་ལི་ཎིས་ཚང་དུ་འགྲོ་འདོད་ཡོད་མོད། ཡིན་ནའང་ང་སྲང་ལམ་དུ་སླེབས་པ་
དང་གློ་བུར་དུ་མགོ་ཡུ་འཁོར་བའི་ཚོར་བ་ཞིག་བྱུང་སྟབས་གླ་འཁོར་ཞིག་ལ་བསྡད་པ་
ཡིན། སྤྱིར་ན་ངས་ངོ་མ་དེ་ལྟར་བྱ་འདོད་མེད།
ང་རང་ཁོ་ཚང་གི་སྒོ་འགྲམ་དུ་སླེབས་པ་དང་སྒོ་དྲིལ་མནན་པས་རྒན་ཨན་ཊོ་ལི་
ཎིས་ཀྱིས་སྒོ་ཕྱེ་སོང་། གལ་ཏེ་དེ་ལྟ་མིན་ཚེ་སྐས་སྲུང་བ་དེས་ང་ནང་དུ་མི་གཏོང་ཁོ་ཐག་
རེད། རྒན་ཨན་ཊོ་ལི་ཎིས་ཀྱིས་ཉལ་ལྭ་གྱོན་ཞིང་ལག་ཏུ་ཆང་ཕོར་ཞིག་བཟུང་སྟེ་ང་ནང་དུ་
བསུས། ཁོ་སྐྱུར་དད་ཤིན་ཏུ་ཆེ། “ཧོལ་ཌེན། གནམ་རྒན་མ། ཁྱོད་ཀྱི་གཟུགས་པོ་ཡང་ཇེ་རིང་
ལ་ཕྱིན་འདུག” ཁོས་ང་རང་མཐོང་བ་དང “ཁྱོད་རང་མཐོང་བས་དགའ་བོ་བྱུང” ཟེར།
“ཁྱེད་རང་སྐུ་ཁམས་བདེ་ལགས་སམ། ཨ་ཅག་ལགས་སྐུ་ཁམས་བདེ་ལགས་
སམ།” ངས་དེ་ལྟར་འཚམས་འདྲི་ཞིག་བྱས་པ་ན། ཁོས་ངའི་ཐོག་ལྭ་བླངས་ཤིང་རྩིག་
ལྡེབས་སུ་འགེལ་ཞོར “ངས་ཁྱོད་ཀྱིས་བཙས་མ་ཐག་པའི་བྱིས་པ་དམར་འབྱར་ཞིག་པང་
ནས་ཡོང་ངེས་སྙམ་སོང་། ཝ་ཡེ། ཁྱོད་ཀྱི་སྨིན་མའི་སྟེང་ན་ཁ་བ་འདུག” ཅེས་ང་ལ་ཀུ་རེ་
ཞིག་བཤད་ཅིང་དེ་ནས་ཐབ་ཚང་གི་ཕྱོགས་སུ་འཁོར་ནས “རེ་རེན། ཚིག་ཇ་ཁོལ་སོང་
ངམ” ཞེས་དྲིས། རེ་རེན་ནི་ཁོང་གི་ཆུང་མའི་མིང་ཡིན།
“ཁོལ་འདུག” མོས་ཐབ་ཚང་ལས་སྐད་མགོ་ཅུང་མཐོ་བའི་ངང “ཧོལ་ཌེན་ཡིན་
ནམ། ཁྱེད་རང་བདེ་མོ། ཧོལ་ཌེན” ཞེས་ང་ལ་འཚམས་འདྲི་ཞིག་བྱས།
“ཨ་ཅག་ལགས་སྐུ་ཁམས་བཟང་།”
ཁོ་ཚང་དུ་ནམ་རྒྱུན་ཡང་འདི་ལྟར་སྐད་གསང་མཐོན་པོས་ཁ་བརྡ་བྱ་དགོས་ཡོད།
“དེ་རུ་སྡོད་དང་། ཧོལ་ཌེན།” རྒན་ཨན་ཊོ་ལི་ཎིས་ཀྱིས་ང་ལ་དེ་ལྟར་ཟེར། ཕར་
བལྟས་ཚོད་དུ་ཁོ་སྤྲོ་ཤུགས་ཀྱིས་ཡོངས་སུ་ཁེངས་འདུག་པའི་བཟོ་ཞིག་ཤར་འདུག ཅོག་
ཙེའི་སྟེང་དུ་བ་དམ་གྱིས་བཀང་བའི་སྡེར་མ་དང་ཆང་ཕོར་མང་པོ་ག་ས་གར་བཞག་
འདུག “ཁྱོད་དེར་ཁྱོད་ས་ཨེ་འགྲོ་ཡི།” ཁོ་ཅུང་ཙམ་དོགས་མ་བདེ་བའི་ངང “དོ་ནུབ་
བྷ་དྷུ་ལོ་ནས་ཡོང་བའི་རེ་རེན་གྱི་གྲོགས་པོ་འགའ་ལ་སྣེ་ལེན་ཞིག་བྱས་པ་ཡིན། ཁོ་ཚོ་ནི་
དངོས་གནས་འབྲོང་རྒོད་འགའ་དང་ཁྱད་མི་འདུག” ཟེར།
ཁོང་གི་སྐད་ཆ་དེས་ང་གད་མོ་ཤོར་དུ་བཅུག་སོང་། སྐབས་དེར་ཁོའི་ཆུང་མས་ཐབ་
ཚང་དུ་ཅི་ཞིག་བཤད་སོང་མོད་ངས་ཚིག་གཅིག་ཀྱང་ཐོས་མ་སོང་། “ཨ་ཅག་ལགས་ཀྱིས
ཅི་ཞིག་ཟེར།” ངས་ཁོ་ལ་དེ་ལྟར་དྲིས།
“མོས་ཁྱོད་ཀྱིས་མོ་ལ་མ་ལྟ། མོ་རང་ད་སོ་མ་མལ་སའི་ནང་ནས་ཡར་ལངས་པ་ཡིན་
ཟེར། ཡ། ཐ་མག་ཅིག་འཐེན་དང་། ཁྱོད་ཀྱིས་ད་ལྟ་ཐ་མག་འཐེན་གྱིན་ཡོད་དམ།” ཁོས་ང་
ལ་དེ་ལྟར་བཤད།
“ཐུགས་རྗེ་ཆེ།” ངས་དེ་ལྟར་བཤད་ཞོར་ང་ལ་གཏད་པའི་ཐ་མག་གི་སྒམ་ཆུང་ལས་
ཐ་མག་རྐང་གཅིག་བླངས་ཏེ “མཚམས་ལན་རེར་འཐེན་གྱི་ཡོད། ཡིན་ནའང་མང་པོ་
འཐེན་གྱིན་མེད” ཅེས་བཤད།
“དེ་འདྲ་ཡིན་ཁོ་ཐག་རེད།” ཁོས་ང་ལ་དེ་ལྟར་བཤད་ཀྱིན་ཐ་མག་ལ་མེ་སྒོ་ཞོར“ཡ།
ཁྱོད་རང་པེན་སི་དང་གྱེས་པ་ཡིན་ནམ” ཟེར། ཁོས་རྟག་པར་འདི་ལྟར་བཤད་ཀྱིན་ཡོད་དེ།
ཁོའི་སྐད་ཆ་འདི་དག་གིས་ལན་རེར་ང་ལ་གད་མོ་འཆོར་དུ་འཇུག་ཅིང་། ཡང་རེ་འགར་
ངའི་སེམས་ལ་ཁོའི་ཀུ་རེ་དེ་ཐལ་དྲགས་སོང་སྙམ་གྱིན་ཡོད། འདི་ཡང་ངའི་གཅེན་པོ
D.B.དང་འདྲ་སྟེ། ཁོས་ཀྱང་ནམ་རྒྱུན་འདི་དང་འདྲ་བའི་སྐད་ཆ་བཤད་ཀྱིན་འདུག
“ཅི་ཡིན་ནམ།” རྒན་ཨན་ཊོ་ལི་ཎིས་ཀྱིས་ང་ལ “ཁྱོད་ཀྱི་སྐད་ཡིག་གི་ཡིག་ཚད་
ག་འདྲ་འདུག ཁྱོད་རང་མ་གཞི་ནས་རྩོམ་འབྲི་བ་ལ་ཤིན་ཏུ་མཁས། གལ་ཏེ་སྐད་ཡིག་གི
ཡིག་ཚད་ཀྱང་ལོངས་མེད་ཚེ་ངས་ངོ་མ་ཁྱོད་སྐྱེལ་མ་བྱེད་རྒྱུ་ལས་འོས་མེད" ཟེར།
“འོ། ངའི་སྐད་ཡིག་གི་ཡིག་ཚད་ལོངས་སོང་། རྩོམ་རིག་གི་ཐད་ནས་བཤད་ན། ད་
ལོར་ངས་རྩོམ་ཡིག་རེ་གཉིས་མ་གཏོགས་མ་བྲིས།” ངས་ཁོ་ལ “སྐད་ཆའི་མཚོན་སྟངས་
ཞེས་པ་དེར་ཡིག་ཚད་མ་ལོངས། དེ་འདྲའི་བསླབ་བྱ་ཞིག་གང་ན་ཡོད་དམ། བསླབ་ཚན་
དེའི་ཡིག་ཚད་དངོས་གནས་ལོངས་མ་སོང་།”
“ཅིའི་ཕྱིར།”
“འུན། ཅིའི་ཕྱིར་ཡིན་པ་ངས་ཀྱང་བཤད་མི་ཤེས།” ང་ལ་དེའི་སྐོར་ཁ་བརྡ་བྱེད་
འདོད་ཡེ་ནས་མི་འདུག གློ་བུར་ང་ལ་མགོ་ཡུ་འཁོར་བའི་ཚོར་བ་ཞིག་སྐྱེས། ལྟས་ངན།
ངའི་མགོ་བོ་ན་ནས་བཟོད་དཀའ་བ་ཞིག་བྱུང་སོང་། དེ་ནས་ཡང་ངས་ཁོ་ལ “བསླབ་བྱ་
དེའི་སློབ་ཁྲིད་སྐབས་སུ་སློབ་མ་ཚོ་རྟག་པར་ཡར་ལངས་ནས་དྲི་བར་ལན་གདབ་དགོས།
གལ་ཏེ་སློབ་མ་ཞིག་གིས་བཤད་པ་གནད་ལ་མ་ཁེལ་ན། སློབ་མ་ཚང་མས་མགྲིན་གཅིག་
ཏུ་གནད་ལ་མ་ཁེལ། གནད་ལ་མ་ཁེལ། གནད་ལ་མ་ཁེལ་ཞེས་འུར་རྒྱག་འོང་། དེ་ངས་ངོ་
མ་བཟོད་བསྲན་མི་ནུས། བསླབ་བྱ་དེར་ང་ལFམ་གཏོགས་མ་ཐོབ།”
“ཅིའི་ཕྱིར།”
“ངས་ཀྱང་གསལ་བོ་ཞིག་མི་ཤེས། གང་ལྟར་དེ་ལྟར་འུར་རྒྱག་པར་ང་ཁྱོན་ནས་མི་
དགའ། ཡིན་ན་ཡང་སློབ་གྲོགས་རེ་འགས་ཅི་བཤད་གང་ལབ་ཐམས་ཅད་གནད་ལ་མ་
ཁེལ་ན་ངོ་མ་དགོད་བྲོ་ཡོང་བ་ཞིག་རེད།”
“གཞན་གྱིས་ཁྱོད་དང་ཁ་བརྡ་བྱེད་དུས། ཕ་རོལ་པོའི་སྐད་ཆ་དེ་གནད་ལ་མ་ཁེལ་
ན་ཁྱོད་ཀྱིས་ཁ་ཡ་ཙམ་ཡང་མི་བྱེད་དམ།”
“དེ་ད་ལོས་བྱེད། དྲང་མོར་བཤད་ན་ཁ་བརྡའི་བརྗོད་བྱ་གཅིག་ཁོ་ན་གནད་དུ་
བཟུང་ན་ང་རང་དེ་འདྲ་དགའ་བོ་མེད། ངས་ངོ་མ་གསལ་བོ་ཞིག་མི་ཤེས། ཁ་བརྡ་བྱེད་དུས་
མགོ་ནས་མཇུག་བར་དུ་བརྗོད་བྱ་གཅིག་ཁོ་ན་གནད་དུ་བཟུང་ན་ང་མི་དགའ་བ་འདྲ།
ཡིན་ནའང་འཛིན་གྲྭ་ཧྲིལ་བོའི་ནང་དུ་བསླབ་བྱ་དེ་ལ་སྐར་གྲངས་མཐོན་པོ་ལེན་མཁན་
ཚོ་ནི་ཏག་ཏག་རྟག་པར་ཅི་བཤད་ན་བརྗོད་བྱ་གཅིག་ཁོ་ན་གནད་དུ་འཛིན་པ་དེ་ཚོ་རེད།
ང་ཚོའི་འཛིན་གྲྭའི་ནང་ན་མིང་ལ་རི་ཆར་ཌ-ཀིན་སེ་ལཱ་ཟེར་བ་ཞིག་ཡོད། ཁོས་ཅིག་
བཤད་དུས་ཁོ་ཚོས་རྟག་པར ་གནད་ལ་མ་ཁེལ། གནད་ལ་མ་ཁེལ' ཞེས་འུར་རྒྱག་གིན་
འདུག ངོ་མ་སྐྱུག་བྲོ་བ་ཞིག་རེད། དྲང་མོར་བཤད་ན་ཁོ་རྒྱུན་པར་ཡང་ཅི་བཤད་ཐམས་
ཅད་གནད་ལ་མི་ཁེལ་བ་ཞིག་ཡིན། ཁོས་གཏམ་བཤད་དུས་རྟག་པར་འདར་སིག་སིག་
བྱེད་ཅིང་། གལ་ཏེ་ཁྱོད་རང་སློབ་ཁང་གི་གྲལ་བསྟར་ཆེས་གཞུག་མ་དེར་བསྡད་ཡོད་ན།
ཁོས་ཅི་བཤད་གཅིག་ཀྱང་ཐོས་མི་ཐུབ། ང་ཏག་ཏག་གཞན་པ་ཚོའི་ལས་ཀྱང་ཁོའི་གཏམ་
བཤད་ལ་ཉན་དགའ་བོ་ཡོད། ཡིན་ནའང་མཇུག་མཐར་ཁོས་བསླབ་བྱ་དེའི་ཡིག་ཚད་མ་
ལོངས། དེ་ཡང་མཐར་དེད་ན་ཁོ་ཚོས “གནད་ལ་མ་ཁེལ” ཞེས་འུར་བརྒྱབ་པས་རེད།
དཔེར་ན་ཐེངས་ཤིག་ལ་ཁོས་ཁོའི་ཨ་ཕས་ཝེར་མོན་ཊ་མངའ་སྡེ་རུ་ཞིང་ར་ཞིག་ཉོས་པའི་
སྐོར་བཤད་པར། སློབ་མ་ཚོས་ཁོའི་གཏམ་བཤད་ཀྱི་མཇུག་རྫོགས་རག་བར་དུ ‘གནད་
ལ་མ་ཁེལ། གནད་ལ་མ་ཁེལ' ཞེས་འུར་བརྒྱབ་ལ། རྒན་ཝེན་སིན་གྱིས་ཀྱང་ཁོ་ལFཞིག་
ལས་མ་བྱིན། རྒྱུ་མཚན་ནི་ཁོས་ཞིང་རའི་ནང་དུ་སེམས་ཅན་ཅི་ཞིག་ཡོད་པ་མ་བཤད་
ཟེར། ཐེངས་དེར་རི་ཆར་ཌཀིན་སེ་ལཱ་ཡིས་དང་ཐོག་ཞིང་ར་དང་འབྲེལ་བའི་དོན་དག་
མང་པོ་ཞིག་བཤད་ཅིང་། མཚམས་ཤིག་ལ་གློ་བུར་དུ་ཁོའི་ཨ་མ་ལ་ཞང་པོའི་འཕྲིན་པ་
ཞིག་འབྱོར་བ་དང་། ཞང་པོ་ལོ་ན་ཆུང་དུས་རྐང་པར་གཉན་ཚད་ཀྱི་ནད་ཅིག་བྱུང་ཡོད།
འཕྲིན་པ་དེར་ཨ་མ་ལ་གཉེན་ཉེ་ཚོ་ཁོ་ལ་ལྟ་རུ་མ་ཡོང་ཞེས་བྲིས་ཡོད་ཟེར། ཁོས་བཤད་པ་
འདི་ཞིང་ར་དང་འབྲེལ་བ་ཆེར་མེད་པ་ངས་ཀྱང་ཁས་ལེན་མོད། ངའི་སེམས་ལ་དེ་ལྟར་
བཤད་ཀྱང་མི་ཆོག་རྒྱུ་མེད་སྙམ། དེ་ཡང་ཁོས་དང་ཐོག་རང་གི་ཕ་ལ་ཞིང་ར་ཞིག་ཡོད་
པའི་སྐོར་བཤད། མཇུག་མཐར་རང་གི་ཞང་པོའི་སྐོར་བཤད་པ་ཙམ་རེད། ཡིན་ནའང་ལྟས་
ངན་དེ་ཚོས ‘གནད་ལ་མ་ཁེལ། གནད་ལ་མ་ཁེལ’ ཞེས་འུར་བརྒྱབ། ངས་ངོ་མ་གསལ་བོ་
ཞིག་ཧ་གོ་ཡི་མི་འདུག" ངས་དེ་ལྟར་བཤད། སྐབས་དེར་ངའི་མགོ་བོ་ན་ནས་འཆི་གྲབས་
འདུག་པས་དོན་དག་གང་ལའང་འགྲེལ་བཤད་བྱ་འདོད་ཅིག་ཡེ་ནས་མེད། ངའི་སེམས་
ལ་རྒན་ཨན་ཊོ་ལི་ཎིས་ཀྱི་ཆུང་མས་ང་ལ་ཚིག་ཇ་ཞིག་ཁྱེར་ཡོང་ན་ཅི་འདྲའི་དགའ་བ་
ལའང་སྙམ། ཚིག་ཇ་ལམ་སེང་ཁྱེར་ཡོང་ཞེས་བཤད་རྗེས་དུས་ཡུན་རིང་བོར་ཁྱེར་མ་ཡོང་
ན་ངའི་སེམས་པ་སྐྱིད་པོ་ཞིག་ཁྱོན་ནས་མི་འདུག
“ཧོལ་ཌེན། ངས་ཁྱོད་ལ་དོན་དག་ཆུང་ཆུང་ཉན་མི་སྤྲོ་བ། སློབ་གསོ་དང་འབྲེལ་
བའི་གནད་དོན་ཞིག་དྲི་ཡ། ཁྱོད་ཀྱིས་དོན་དག་གང་དང་གང་ཞིག་སྒྲུབ་པའི་དབང་དུ་
བཏང་ན་དེ་ལ་གནས་དང་དུས་ཀྱི་དབྱེ་བ་གསལ་བོ་ཞིག་དགར་མི་དགོས་སམ།"
སྐབས་དེར་ངས་དོན་དག་གང་ལའང་བསམ་བློ་གཏོང་འདོད་མེད་ལ། ཁོ་ལ་ལན་
འདེབ་འདོད་ཀྱང་མེད། ངའི་མགོ་བོ་ན་ཡི་འདུག དངོས་གནས་ན་ཡི་འདུག
“རེད་རེད། ངས་ཀྱང་དེ་ལྟར་འདོད་ཀི གལ་ཏེ་ཁོའི་ཞང་པོའི་སྐོར་གྱི་བརྗོད་བྱ
དེར་སྤྲོ་བ་ཡོད་ན་དང་ཐོག་དེ་བདམས་ན་འགྲིག་གི་ཟེར་བ་ཡིན། ཡིན་ནའང་ངས་ཁྱོད་
ལ་བཤད་འདོད་པ་ནི། མི་སུ་ཡིན་རུང་རང་ལ་སྤྲོ་བ་ཆེར་མེད་པའི་དོན་དག་ཅིག་བཤད་
ཀྱིན་བཤད་ཀྱིན་གློ་བུར་དུ་རང་གིས་བཤད་འདོད་པའི་དོན་དག་གཞན་ཞིག་དྲན་འོང་
གི་འདུག་ག མ་མཐའ་ཡང་ང་དེ་འདྲ་ཞིག་ཡིན། དེ་ལ་ལྡོག་ཐབས་ཡོད་པ་མ་རེད་ཟེར་
བ་ཡིན། ངའི་དྲན་ཚུལ་ནི། གལ་ཏེ་ཁོས་བཤད་ཀྱིན་བཤད་ཀྱིན་རང་ལ་སྤྲོ་ཤུགས་འཕེལ་
བའི་དོན་དག་ཞིག་དྲན་འོངས་ན་ཁོ་ལ་དེ་བཤད་དུ་བཅུག་ན་འགྲིག་གི་སྙམ། མི་སུ་ཡིན་
རུང་དགེ་རྒན་གྱི་འདོད་པ་ལྟར་རང་ལ་མོས་པ་ཡོད་པའི་དོན་དག་ཡོད་ཚད་བསྡུས་མ་
ཉུང་ངུ་གནད་ལ་ཁེལ་བ་ཞིག་བཤད་དཀའ་མོ་རེད་ཟེར་བ་ཡིན། སྤྱིར་ན་ཝེན་སིན་ནི་མི་
སྤྱང་བོ་ཞིག་ཡིན་པ་ངས་ཁས་ལེན་ན་ཡང་། ཁྱོད་ཀྱིས་ལྟོས་དང་། སྐབས་འགར་ཁོའི་དྲན་
སྟངས་དེ་དག་མཚར་བོ་ཞིག་མིན་ནམ།”
“ཚིག་ཇ་སླེབས་སོང་། སྐུ་ཞབས་རྣམ་གཉིས།” རྒན་ཨན་ཊོ་ལི་ཎིས་ཀྱི་ཆུང་མས་
དེ་ལྟར་བཤད་ཞོར་ཚིག་ཇ་དང་སྤྲི་གོར་སོགས་ཀྱིས་བཀང་བའི་སྡེར་མ་ཞིག་ཁྱེར་ཡོང་
ནས “ཧོལ་ཌེན། ང་ལ་མ་ལྟ་ཨ། དོ་ནུབ་ང་ལ་ལྟ་སྲོལ་ཞིག་མེད” ཟེར།
“ལྕམ་སྐུ་ཞབས་ལགས་སྐུ་བདེ།” ངས་དེ་ལྟར་བཤད་ཞོར་ཡར་ལངས་ཀྱང་རྒན་
ཨན་ཊོ་ལི་ཎིས་ཀྱིས་ངའི་ལྭ་འདབས་ནས་འཐེན་ཏེ་སླར་འབོལ་ཁྲིར་སྡོད་དུ་བཅུག རྒན་
ཨན་ཊོ་ལི་ཎིས་ཀྱི་ཆུང་མས་མཆུ་སྐག་སོགས་སྒེག་རྫས་གང་ཡང་བྱུགས་མེད་པས་རྒས་
ཉམས་དོད་པོ་ཞིག་འདུག
“ངས་ཁྱེད་གཉིས་ལ་བར་ཆད་མི་བཟོ། ད་ཁྱེད་རང་གཉིས་ཀས་ག་ལེར་བཞེས་
རོགས།” མོས་དེ་ལྟར་བཤད་ཞོར་ཆང་ཕོར་རྣམས་ཅོག་ཙེའི་གྲུ་ཞིག་ལ་དེད་དེ་ཟས་སྡེར་
མདུན་ལ་བཞག་པ་དང “ཧོལ་ཌེན། ཁྱོད་ཀྱི་ཨ་མ་བདེ་ལགས་སམ” ཞེས་ང་ལ་དྲིས།
“བདེ་མོ་སྐྱིད་པོ་རེད། ཐུགས་རྗེ་ཆེ། ཉེ་དུས་ངས་མོ་མ་མཐོང་ཡང་ཐེངས་སྔོན་
མར-"
“གཅེས་ཕྲུག ཁྱོད་གཉིས་ལ་ཅི་དགོས་ན་ཐབ་ཚང་གི་འཐེན་སྒམ་སྟེང་མ་དེའི་ནང་
ན་ཡོད། ང་རང་གཉིད་ཉལ་རྒྱུ་ཡིན། ཐང་ཆད་བྱུང་།” མོས་དེ་ལྟར་ཟེར། ཕར་བལྟས་ན་
མོ་དངོས་གནས་ཐང་ཆད་ཡོད་པ་འདྲ། “ཁྱོད་གཉིས་ཀྱིས་རང་ལ་ཉལ་ས་བཅས་ན་ཆོག་
གམ” ཟེར།
“དེ་ངེད་གཉིས་ཀས་བྱས་ཆོག ཁྱོད་རང་ཉོལ་དང་།” རྒན་ཨན་ཊོ་ལི་ཎིས་ཀྱིས་དེ་
ལྟར་བཤད་ཞོར་མོར་འོ་ཞིག་བྱས་ཤིང་། མོས་ང་ལ་གྱེས་བརྡ་ཞིག་བཏང་རྗེས་མལ་ཤག་ཏུ་
ཕྱིན་སོང་། ཁོ་གཉིས་ཀས་རྟག་པར་འདི་ལྟར་མི་སུ་ལའང་འཛེམ་དོགས་སྤུ་ཙམ་མི་བྱེད་
པར་འོ་བྱེད་ཀྱིན་ཡོད།
ངས་ཚིག་ཇ་ཉུང་ཙམ་འཐུང་ཞོར་རྡོ་བ་ལྟར་སྲ་ཞིང་མཁྲེགས་པའི་སྤྲི་གོར་ལེབ་མོ་
ཞིག་ཟོས་པ་ཡིན། རྒན་ཨན་ཊོ་ལི་ཎིས་ཀྱིས་སླར་ཡང་ཆང་རག་ཕོར་གང་བླུགས། ཁོས་
ཆང་རག་བསྲེས་པའི་གར་ཚད་ཅུང་མཐོ་བ་ཆང་དྲི་ལས་ཤེས་ཐུབ་ཀྱི་འདུག ཁོ་མ་གཞི་
ནས་སྐྱུར་དད་ཤིན་ཏུ་ཆེ་བའི་མི་ཞིག་ཡིན་པས། གཟབ་གཟབ་མ་བྱས་ན་ཁོ་ལ་ཆང་རག་
གི་དབྱིངས་ཞུགས་ཁོ་ཐག་རེད།
“གཟའ་འཁོར་སྔོན་མའི་ནང་ལ་ངས་ཁྱོད་ཀྱི་ཕ་དང་མཉམ་དུ་གུང་ཟས་ཤིག་ཟོས་
པ་ཡིན།” རྒན་ཨནས་ཊོ་ལི་ཎིས་ཀྱིས་གློ་བུར་དུ་ང་ལ “དེ་ཁྱོད་ཀྱིས་ཤེས་སམ” ཞེས་
དྲིས།
“མི་ཤེས། དེ་ངས་མི་ཤེས།”
“ཁྱོད་ཀྱིས་ཀྱང་ཤེས་གསལ་ཡིན་ངེས། ཁོས་ཁྱོད་ཀྱི་དོན་དུ་སེམས་ཁྲལ་བྱེད་ཀྱིན་
འདུག”
“དེ་ངས་ཤེས་ཡོད། ཁོས་རྒྱུན་པར་ང་ལ་སེམས་ཁྲལ་བྱེད་ཀྱིན་འདུག”
“ཁོས་ང་ལ་ཁ་པར་མ་བརྒྱབ་པའི་སྔོན་དུ། པེན་སི་སློབ་འབྲིང་གི་སློབ་གཙོས་
བསྐུར་བའི་འཕྲིན་ཡིག་རིང་བོ་རིང་བོ་ཞིག་འབྱོར་ཡོད་པ་ཁོ་ཐག་རེད། འཕྲིན་ཡིག་དེར་
ཁྱོད་ཀྱིས་སློབ་སྦྱོང་ལ་འབད་པ་ཏིལ་འབྲུ་ཙམ་ཡང་མི་བྱེད་ཅེས་བྲིས་འདུག་ཟེར། ད་དུང་
ཁྱོད་སློབ་བྱོལ་བྱེད་པ་དང་རྒྱུན་པར "
“སློབ་བྱོལ་མ་བྱས། སློབ་བྱོལ་བྱེད་ཆོག་པ་མ་རེད། དྲང་མོར་བཤད་ན་སློབ་ཁྲིད་རེ་
འགའ་ལ་མ་ཞུགས། དཔེར་ན་ངས་ཁྱོད་ལ་བཤད་པའི་སྐད་ཆའི་མཚོན་སྟངས་ཞེས་པའི་
བསླབ་བྱ་དེ་ལྟ་བུ། ཡིན་ནའང་ངས་ངོ་མ་སློབ་བྱོལ་མ་བྱས།”
ང་ལ་དོན་དག་འདིའི་སྐོར་གླེང་འདོད་ཁྱོན་ནས་མི་འདུག ངའི་མགོ་བོ་སྔར་བཞིན་
ན་ཡི་འདུག
རྒན་ཨན་ཊོ་ལི་ཎིས་ཀྱིས་ཐ་མག་ཅིག་ལ་མེ་བསྒོས་རྗེས་ཤུགས་ཀྱིས་རྔུབ་ཀྱིན “དྲང་
མོར་བཤད་ན། ཧོལ་ཌེན། ངས་ཀྱང་ཁྱོད་ལ་ཅི་བཤད་དགོས་པ་མི་ཤེས།”
“དེ་ངས་ཤེས་ཡོད། དྲང་མོར་བཤད་ན་ང་འདི་སྐྱོབ་རྒྱུ་མི་འདུག ངས་ངོ་མ་རང་
སྐྱོན་ངོས་ཟིན་གི"
"ངའི་ཚོར་བ་ཞིག་ལ་ཁྱོད་རང་གཏིང་མཐའ་མེད་པའི་མུན་པའི་འོབས་ཤིག་ཏུ་
ལྷུང་ཉེན་ཡོད། གལ་ཏེ་མུ་མཐུད་དུ་འདི་ལྟར་སོང་ན། ཤིན་ཏུ་རབ་ཏུ་ཉེན་ཁ་ཆེན་པོ་འདུག
ཡིན་ནའང་ངས་ཀྱང་ཁྱོད་ལ་ཅི་བྱེད་དགོས་པ་ཤེས་ཀྱིན་མེད། ཝ་ཡེ། ཁྱོད་ཀྱིས་ངའི་སྐད་
ཆར་ཉན་གྱིན་ཡོད་དམ།”
“འུན། ངས་ཉན་བསྡད་ཡོད།”
ཕར་བལྟས་ན་ཁོས་ཅི་ནུས་ཀྱིས་མནོ་བསམ་གཏོང་གིན་འདུག
“ངས་ཚོད་དཔག་བྱས་ན། ད་ནས་ལོ་སུམ་ཅུ་འདས་པའི་རྗེས་སུ་ཁྱོད་རང་ཆང་
ཁང་ཞིག་ཏུ་བསྡད་དེ། ཆང་ཁང་དུ་འཛུལ་ཡོང་བའི་སློབ་ཆེན་གང་རུང་ནས་འཇོང་སྤོལ་
འཕེན་ལོས་མྱོང་སྙམ་པའི་མི་རྣམས་ལ་སུན་སྣང་སྐྱེ་བའམ། ཡང་ན་ཁྱོད་རང་སྤྱི་གཉེར་
ཁང་གང་རུང་ཞིག་གི་གཞུང་ལས་ཁང་དུ་བསྡད་དེ་རང་དང་བར་ཐག་ཆེས་ཉེ་བའི་མི་
ཞིག་ལ་ཁབ་གཟེར་ཞིག་སྟེར་གྱིན་ཡོད་པའམ། གང་ལྟར་ངས་གསལ་བོ་ཞིག་བཤད་མི་
ཤེས་རུང་། ཁྱོད་ཀྱིས་ངས་ཅི་ཞིག་བཤད་འདོད་པ་ཧ་གོ་ཡི་ཡོད་དམ།”
“ཧ་གོ་ཡི།” ངས་ངོ་མ་བཤད་པ་ཡིན། དེ་ངས་ཧ་གོ་ཡི། “ཡིན་ནའང་ཁྱོད་ཀྱིས་ང་
མི་ཚང་མ་ལ་སུན་སྣང་སྐྱེ་ཟེར་བའི་སྐད་ཆ་དེ་མི་འགྲིག སུན་པོ་སྐྱེ་བའི་མི་མང་པོ་མེད།
དུས་ཡུན་ཐུང་ངུའི་ནང་དུ་ང་ཁོ་ཚོར་སུན་སྣང་སྐྱེ་ཡི་འདུག དཔེར་ན་པེན་སི་ནས་ངོ་
ཤེས་པའི་སིད་རད་ལ་ཊེར་དང་རོ་བྷེརཊ•ཨག་ལེ་ལྟ་བུར་མཚོན་ན་ང་རེ་འགར་ཁོ་གཉིས་
ལ་སུན་པོ་ཡོད་པ་བདེན་པ་ཡིན། དེ་ངས་ཁས་ལེན། ཡིན་ནའང་དེ་ནི་དུས་ཡུན་ཐུང་ངུ་
ཞིག་ཡིན། ངོ་མ་དུས་ཡུན་ཐུང་ངུ་ཞིག་ཡིན། ངས་སྐབས་འགར་ཁོ་གཉིས་མ་མཐོང་བའམ་
ཡང་ན་ཁོ་གཉིས་ཀ་ངའི་མལ་ཁང་དུ་མ་ཡོང་བར་ཡུན་རིང་འགོར་ཚེ་ངས་རྟག་པར་ཁོ་
གཉིས་དྲན་གྱིན་ཡིད་ལ་འཁོར་ཡོང་གི ངོ་མ་བཤད་པ་ཡིན། དེ་ལྟར་ཡུན་རིང་འགོར་ན་
ངས་ཁོ་གཉིས་ཀ་དྲན་གྱིན་འདུག་ཟེར་བ་ཡིན།”
རྒན་ཨན་ཊོ་ལི་ཎིས་ཀྱིས་ཅི་ཡང་མི་བཤད་པར་ཡར་ལངས་ནས་ཕོར་བའི་ནང་དུ་
ཆབ་རོམ་ཞིག་འཕངས། དེ་ནས་ཁོ་སླར་ཡང་འབོལ་ཁྲིའི་སྟེང་དུ་བསྡད། ཁོའི་བཟོ་ལྟ་དེ་
ལས་ཀྱང་ཁོས་མནོ་བསམ་གཏོང་གིན་ཡོད་པ་ཤེས་ཐུབ། སྤྱིར་ན་ངས་འདིའི་སྐོར་ཁོས་སང་
ཉིན་མུ་མཐུད་དུ་བཤད་ན་ཅི་མ་རུང་སྙམ་གྱིན་ཡོད་མོད། ཡིན་ནའང་ཁོ་ལ་ད་ལྟ་བཤད་
འདོད་ཀྱི་འདུན་པས་ཀུན་ནས་བརྟས་འདུག
“ཡ། འོ་ན་ཁྱོད་ཀྱིས་ང་ལ་ཉོན། སྤྱིར་ན་འདི་ཡོད་ཚད་ཁྱོད་ཀྱི་སེམས་ལ་བཟུང་ན་
ཤིན་ཏུ་ལེགས་མོད། ཡིན་ནའང་ཁྱོད་ཀྱིས་དེ་འདྲ་མི་ནུས་པ་ངས་ཤེས་ཀིཾ ཉིན་འདི་ཚོར་
ངས་ཁྱོད་ལ་འཕྲིན་ཡིག་རིང་བོ་ཞིག་བྲི་ངེས་ཡིན། དེ་མ་བྲིས་པའི་སྔོན་ལ་ཁྱོད་ཀྱིས་ངའི་
སྐད་ཆར་ཉོན་དང་།” དེ་ལྟར་བཤད་རྗེས་ཁོ་སླར་ཡང་འདང་རྒྱག་གི་ནང་དུ་ལྷུང་ཞིང་།
ཡུད་ཙམ་འགོར་རྗེས་ཁོས་ཡང་བསྐྱར་ང་ལ “གལ་ཏེ་ཁྱོད་མུ་མཐུད་དུ་འདི་ལྟར་སོང་ན།
གྱོང་ཆེན་པོ་རག་ངེས་རེད། དེ་ནི་སྤྱིར་བཏང་གི་གྱོང་ཞིག་མ་རེད། ཁྱོད་ཀྱིས་བློ་ཡུལ་ལས་
འདས་པའི་དཀའ་ལས་ཁག་པོ་མྱང་ངེས། མུ་མཐུད་དུ་དཀའ་ལས་མྱང་དགོས་པ་རེད། རང་
རེ་མི་རྣམས་ལ་མཚོན་ན། རྟག་པར་རང་ཉིད་འཚོ་གནས་བྱ་སའི་ཁོར་ཡུག་དེ་རུ་རྙེད་
དཀའ་བའི་དངོས་པོའམ་དོན་བྱ་གང་རུང་འཚོལ་གྱིན་ཡོད་པ་རེད། རེ་འགས་ནི་འཚོལ་
སྙེག་བྱེད་ཀྱིན་པ་དེ་རང་ཉིད་འཚོ་གནས་བྱ་སའི་ཁོར་ཡུག་དེས་ནམ་ཡང་སྟེར་མི་ནུས་
སྙམ་གྱིན་རང་གི་ཕུགས་འདུན་དོར་བ་ཡོད་ལ། ཁ་ཅིག་གིས་ནི་དངོས་སུ་འཚོལ་སྙེག་མ་
བྱས་པའི་སྔོན་ལ་ཕུགས་འདུན་དེ་དོར་བ་ཡོད། ཁྱོད་ཀྱིས་ངས་བཤད་པ་ཧ་གོའམ།"
“ཧ་གོ་ཡི། རྒན་ལགས།”
“ངོ་མ་ཧ་གོའམ།”
“འུན།”
དེ་ནས་ཁོས་ཡང་བསྐྱར་ཕོར་བའི་ནང་ཆང་རག་ཉུང་ཙམ་བླུགས་རྗེས་ཕྱིར་འབོལ་
ཁྲིའི་སྟེང་དུ་བསྡད་ཅིང་། དུས་ཡུན་རིང་བོར་ཅི་ཡང་མི་བཤད་པར་ཁུ་སིམ་མེར་བསྡད།
“ངས་ཁྱོད་ལ་འཇིགས་བསྐུལ་བ་མིན།” ཁོས་ང་ལ “ཡིན་ནའང་ངས་གསལ་བོར་
ཧ་གོ་ཡི་ཡོད་པ་ཞིག་ནི། ཁྱོད་རང་རིན་ཐང་ཅི་ཡང་མེད་པའི་གནས་ལུགས་གང་རུང་ཞིག་
གི་ཕྱིར་དུ་འཆི་སྲིད།” ཁོའི་གདོང་ལས་ཡ་མཚར་བའི་ཉམས་ཤིག་མངོན་གྱིན “གལ་ཏེ་
ངས་ཁྱོད་ལ་ཡི་གེ་ཞིག་བྲིས་ན་ཁྱོད་ཀྱིས་ཞིབ་ཏུ་བཀླགས་ཏེ་ཉར་ཚགས་བྱ་སྲིད་དམ" ཟེར།
“སྨོས་ཅི་དགོས། བདག་ཉར་ལེགས་པོ་བྱ་ངེས་ཡིན།” ངས་དེ་ལྟར་བཤད། སེམས་
གཏིང་ནས་བཤད་པ་ཡིན། ངས་ད་ལྟའང་ད་དུང་ཁོས་ང་ལ་བྲིས་པའི་ཡི་གེ་དེ་ཉར་ཚགས་
བྱས་ཡོད།
དེ་ནས་ཁོ་ཡར་ལངས་ཏེ་ཅོག་ཙེ་ཡི་འགྲམ་དུ་སོང་ནས་ཤོག་བུ་ཞིག་གི་སྟེང་དུ་ཡི་
གེ་འགའ་བྲིས་ཤིང་། དེ་ནས་ཤོག་ལྷེ་དེ་ཁྱེར་ཡོང་ནས་ངའི་གམ་དུ་བསྡད་རྗེས “ངོ་མ་ཡ་
མཚར་བ་ཞིག་ནི། སྐད་ཆ་འདི་སྙན་ངག་པ་ཞིག་གིས་བཤད་པ་མིན་པར། འདི་ནི་ཡིད་བློ་
རྣམ་དབྱེའི་མཁས་པ་ཞིག་གི་སྐད་ཆ་རེད། ཁོང་གི་མཚན་ལ་ཝིལ་ཧེམ་སི་ཊེ་ཀེལ་ཟེར།
འདི་ནི་ཁོང་གིས—ཝ་ཡེ། ཁྱོད་ཀྱིས་ངའི་སྐད་ཆར་ཉན་གྱིན་ཡོད་དམ།"
“འུན། ཡོད་ལགས། ངས་ཉན་གྱིན་ཡོད།”
“ཁོང་གིས་འདི་ལྟར་གསུངས་འདུག ‘ན་སོ་མ་སྨིན་པའི་གང་ཟག་ཅིག་གི་རྟགས་
མཚན་ནི། གནས་ལུགས་གང་རུང་ཞིག་གི་ཕྱིར་དུ་འགྱོད་པ་སྤུ་ཙམ་མེད་པར་འཆི་བར་
ཕོད་པ་དེ་ཡིན་ལ། ན་སོ་སྨིན་ཟིན་པའི་གང་ཟག་ཅིག་གི་རྟགས་མཚན་ནི་གནས་ལུགས་
གང་རུང་གི་ཕྱིར་དུ་ཁེངས་པ་བསྐྱུངས་ནས་གསོན་པོར་གནས་པ་དེའོ། །’ ”
ཁོས་དེ་ལྟར་བཤད་རྗེས་ཤོག་ལྷེ་དེ་ང་ལ་བྱིན་པས་ངས་དེ་མུར་ཚུར་བླངས་ནས་སྟེང་གི་
ཡི་གེ་དེ་ལན་གཅིག་བཀླགས་རྗེས། ཁོ་ལ་བཀའ་དྲིན་ཆེ་ཞུས་ཏེ་ཨམ་ཕྲག་ཏུ་བཅུག་པ་ཡིན།
ཁོས་དཀའ་ལས་ལ་མ་འཛེམས་པར་བྲིས་པ་དེ་ཁོ་ནས་ཀྱང་ཁོང་གིས་ང་ལ་ཤ་ཚ་ཞིང་སྙིང་
ཉེ་བ་དེ་ཤེས་ཡོང་། འོན་ཏེ་ང་ལ་བློ་སེམས་རྩེ་གཅིག་གིས་ཁོའི་སྐད་ཆར་ཉན་འདོད་ཅིག་ཡེ་
ནས་མ་བྱུང་། ཨ་ཙི། སྐབས་ཤིག་ང་ལ་ཐང་ཆད་པའི་ཚོར་བ་ཞིག་གློ་བུར་སྐྱེ་ཡོང་།
ཕར་བལྟས་ན་རྒན་ཨན་ཊོ་ལི་ཎིས་ལ་ངལ་དུབ་པའི་ཚོར་སྣང་གང་ཡང་མེད་པ་
འདྲ། “ངས་བལྟས་ན་ཉེ་བའི་དུས་འདིར།” ཁོས་མུ་མཐུད་དུ་ང་ལ “ཁྱོད་ཀྱིས་རང་ལ་
དོན་གང་ཞིག་དོན་དུ་གཉེར་འདོད་ཡོད་པ་ཧ་གོ་ཡོད་ངེས་ཡིན། གལ་ཏེ་དེ་ཧ་གོ་ཡོད་ན་
ཁྱོད་ཀྱིས་ལམ་སེང་ལས་དེར་མཐའ་གཅིག་ཏུ་འབད་ན་འགྲིག་འདོད། རྒྱུ་མཚན་ནི་ད་
ཁྱོད་ཀྱིས་དུས་ཚོད་འཕྲོ་བརླག་ཏུ་གཏོང་ཚད་མ་རེད། ངོ་མ་མ་རེད” ཟེར།
ཁོས་ང་ལ་ཅེ་རེར་བལྟས་འདུག་པས་ངས་མགོ་ལྕོག་ལྡེམ་ལྡེམ་བྱས་པ་ཡིན། ཡིན་
ནའང་དེ་དུས་ངས་ཁོའི་སྐད་ཆའི་ནང་དོན་ཡོད་ཚད་ཧ་གོ་མ་བྱུང་། སྐབས་དེར་ང་དངོས་
གནས་ངལ་དུབ་ཀྱིས་ཀུན་ནས་གཙེས་པས་ཉབ་བེ་ཉོབ་བེར་གྱུར་ཡོད།
“སྤྱིར་ན་ངས་ཁྱོད་ལ་འདི་ལྟར་བཤད་འདོད་རྩ་བ་ནས་མེད་མོད།” ཁོས་བཤད་
རྒྱུར། “གལ་ཏེ་ཁྱོད་ཀྱིས་རང་གི་མ་འོངས་པར་ངེས་ཤེས་གསལ་ཐག་ཆོད་པ་ཞིག་རྙེད་པ་
ཡིན་ན། ཧུར་ཐག་འབད་ཐག་གིས་སློབ་སྦྱོང་བྱེད་སྲིད། ཁྱོད་ཀྱིས་ངེས་པར་དུ་ཤེས་བྱར་
བརྩོན་པ་བསྐྱེད་དགོས། ཁྱོད་རང་མ་གཞི་ནས་སློབ་མ་ཞིག་ཡིན་པས། ལས་ཀ་གཙོ་བོ་ནི་
ཐོས་པ་འཚོལ་རྒྱུ་དེ་ཡིན་པ་རེད། དེ་ལྟར་བྱས་ཚེ་ཁྱོད་ཀྱིས་རྒན་ཝི་ནེ་ཟེ་སི་ལྟ་བུའི་མི་
མང་པོ་ཞིག་ལ་ལྟ་སྟངས་གསར་བ་ཞིག་སྐྱེ་ངེས་ལ། རིམ་བཞིན་ཁོང་གི་སྐད་ཆའི་མཚོན་
སྟངས་ཞེས་པའི —”
“ཁོའི་མིང་ལ་རྒན་ཝེན་སིན་ཟེར།” ངས་དེ་ལྟར་བཤད། དེ་ལྟར་གསལ་བཤད་ཅིག་
བྱས་པ་ཡིན།
“རེད་རེད། རྒན་ཝེན་སིན། གལ་ཏེ་ཁྱོད་ཀྱིས་རྒན་ཝེན་སིན་ལྟ་བུའི་མི་མང་པོ་ཞིག་
ངོ་ཤེས་ཚེ། རིམ་བཞིན་ཁོ་ཚོ་ལྟ་བུའི་མི་དང་འབྲེལ་འདྲིས་བྱེད་སྲིད་ལ། གལ་ཏེ་ཁྱོད་ཀྱིས་
རང་གི་ནང་སེམས་ལ་ཉེ་བར་བཅར་ཏེ་མནོ་བསམ་ཞིབ་ཏུ་བཏང་ན། མིའི་རིགས་ཀྱི་སྤྱོད་
ལམ་ལ་འཇིགས་སྣང་སྐྱེ་བ་དང་ཞེན་པ་ལོག་པའི་སེམས་ཚོར་འབྱུང་བའམ། ཡང་ན་དེ་
ཁོ་ནར་མགོ་འཁོར་ནས་རིག་པ་བྱིང་འཐིབས་འབྱུང་བ་ཁྱོད་གཅིག་པུ་མིན་པའང་ཤེས་
ངེས། གནས་ལུགས་དེ་དག་རྟོགས་རྗེས། ཁྱོད་ལ་སེམས་འགུལ་ཐེབས་ཀྱང་སྲིད་དེ། ཁྱོད་
དང་འདྲ་བར་མི་མང་པོ་ཞིག་ལ་ཀུན་སྤྱོད་དང་ཡིད་བློ་གཉིས་ཆ་ན་བྱིང་འཐིབས་བྱུང་
ཡོད་པ་རེད། དེ་ལས་མི་ལ་ལས་རང་གི་སྐྱོ་ཤས་ཀྱི་སེམས་བྱུང་མཐའ་དག་ཟིན་ཐོར་ཡང་
བཀོད་ཡོད་པ་རེད།གལ་ཏེ་ཁྱོད་ལ་མོས་པ་ཡོད་ན་ཁོ་ཚོར་མིག་ལྟོས་བྱོས་དང་། ནམ་ཞིག་
གི་ཚེ་ན། ཁྱོད་ལ་གཞན་པར་སློབ་སྟོན་གྱི་ནུས་པ་དང་ལྡན་པར་འགྱུར་ཞིང་། དེ་དུས་མི་
གཞན་པས་ཁྱོད་ལས་ཤེས་བྱ་མང་པོ་ཞིག་རང་རྒྱུད་ལ་ལེན་ངེས་ཡིན། དེ་ནི་ཕན་ཚུན་
གཉིས་ཀར་ཤིན་ཏུ་སྨན་པའི་ལས་ཡག་པོ་ཞིག་ཡིན་པ་རེད། མདོར་གཏུགས་ན་དེ་ནི་ལོ་
རྒྱུས་ཤིག་རེད། དེ་ནི་སྙན་ངག་ཅིག་རེད།” ཁོས་རེ་ཞིག་བཤད་མཚམས་བཞག་ནས་ཆང་
རག་ཕོར་གང་འཐུངས་རྗེས་ཡང་བསྐྱར་མུ་མཐུད་དུ། “སྤྱིར་ན་ངས་ཁྱོད་ལ་བཤད་འདོད་
མེད་མོད།” ཁོས་ང་ལ “ཡིན་ཡང་ངས་ཁྱོད་ལ་མི་བཤད་ཀ་མེད་ཅིག་ནི། མི་ཞིག་ལ་སློབ་
གསོ་ངེས་ཅན་མ་ཐོབ་པའམ་ཡང་ན་མཁས་པར་མ་གྱུར་ཚེ་འཇིག་རྟེན་འདིར་ཕྱག་རྗེས་
འཇོག་མི་ནུས་པ་ཞིག་གཏན་ནས་མ་རེད། གཙོ་བོའི་ནང་གི་ཡང་གཙོ་ནི། སློབ་གསོ་ཐོབ་
མཁན་གྱི་མི་དེའམ་ཡང་ན་རིག་པའི་གནས་ལ་མཁས་པར་གྱུར་པའི་གང་ཟག་དེ་ཐོག་
མར་གསར་གཏོད་ཀྱི་བློ་དང་ལྡན་པ་ཞིག་ཡིན་དགོས་མོད། ཡིན་ནའང་དེ་འདྲའི་མི་ནི་
ཤིན་ཏུ་དཀོན་པོ་རེད། མཁས་པར་གྱུར་པའི་གང་ཟག་དེ་དག་གིས་བསྒྲུབས་པའི་ལས་ཀ་
ནི། གསར་གཏོད་ཀྱི་བློ་དང་ལྡན་པའི་ཕྱི་རབས་པ་རྣམས་ལ་རིན་ཐང་བྲལ་བའི་ཤེས་བྱའི་
རྒྱུ་ཆ་གསོག་ཉར་རམ་མཁོ་འདོན་གནང་བ་དེ་རེད། ཁོ་ཚོས་རྟག་པར་རང་གི་བསམ་ཚུལ་
དྲན་ཚུལ་ཡོད་ཚད་གསལ་ཐིང་ངེར་བརྗོད་ནུས་ཤིང་། ཁོ་ཚོར་རང་གི་འདོད་ཚུལ་གང་
དེའི་རྗེས་སུ་འཇུག་པའི་སྤྲོ་སེམས་དང་ལྡན་ལ། དེ་ལས་ཀྱང་ཆེས་མེད་དུ་མི་རུང་བ་ཞིག་
ནི། ཁོ་ཚོ་མི་བཅུའི་ནང་གི་དགུ་ནི་ཤེས་བྱ་ཡོན་ཏན་མེད་པར་བསམ་བློ་གཏོང་བར་མོས་
པའི་མི་དང་བསྡུར་ན་ཁེངས་པ་སྐྱུང་ཞིང་གུས་ཞབས་ལྡན་པ་དེ་རེད། ཝ་ཡེ། ཁྱོད་ཀྱིས་
ཡང་སྙིང་ངས་བཤད་པ་འདི་དག་གི་ཧ་གོ་ཡི་ཡོད་དམ།"
“ཧ་གོ་ཡོད། རྒན་ལགས།”
དེ་ནས་ཡང་ཁོས་དུས་ཡུན་རིང་བོར་ཅི་ཡང་མ་བཤད། ཁྱོད་ལ་ངའི་སེམས་ཚོར་དེ་
འདྲ་ཡོད་མེད་མི་ཤེས་མོད། ང་ལ་མཚོན་ན། གནས་གཅིག་ཏུ་བསྡད་དེ་ཕ་རོལ་པོའི་ཅི་
བཤད་ལ་ཉན་སྒུག་བྱེད་པ་ནི་བཟོད་བསྲན་དཀའ་བའི་དོན་དག་ཅིག་ཡིན། ང་ལ་གློ་བུར་
དུ་ཐང་ཆད་པའི་ཚོར་བ་ཞིག་རྒྱུད་ལ་སྐྱེ་ཡོང་། ངས་ཁོ་ལ་ཉན་སྒུག་བྱེད་ཀྱིན་ཅི་ནུས་
ཀྱིས་བྱ་ཆུང་མི་བྱེད་པར་ཨམ་གཙིགས་བསྡམས་ནས་བསྡད།
“སློབ་གྲྭའི་སློབ་གསོ་ལ་ནུས་པ་གཞན་ཞིག་ཀྱང་ཡོད་དེ། གལ་ཏེ་ཁྱོད་ཀྱིས་སློབ
གྲྭའི་སློབ་གསོ་མྱངས་ནས་དུས་ཡུན་རིང་བོ་འགོར་བ་ཡིན་ན། སློབ་གསོ་དེས་ཁྱོད་ལ་ཅི་
ཞིག་རང་གི་གཤིས་རྒྱུད་དང་མཐུན་ཞིང་། ཅི་ཞིག་རང་གི་གཤིས་རྒྱུད་དང་མི་མཐུན་པར་
ངེས་ཤེས་རྙེད་དུ་འཇུག་ངེས། དེ་རུ་དུས་ཡུན་ངེས་ཅན་ཞིག་ལ་བསྡད་རྗེས། ཁྱོད་ཀྱིས་
དྲན་ཚུལ་གང་དག་ནི་རང་གི་ཁེར་ཚུགས་ཀྱི་གཤིས་རྒྱུད་དང་མཐུན་མིན་ཧ་གོ་ལ། རིམ་
བཞིན་རང་གི་གཤིས་རྒྱུད་ངོ་མ་བོ་དེ་ཅི་འདྲ་ཞིག་ཡིན་པ་ཤེས་ཡོང་བས། ཁྱོད་ཀྱིས་དེ་ལ་
དེ་བསྟུན་གྱིས་བསམ་ཚུལ་དྲན་ཚུལ་དང་ལེན་བྱ་ཆོག་པ་ཡིན།”
སྐབས་དེར། ངས་བྱ་རྨྱང་ཞིག་བྱས། ལྟས་ངན། ང་ནི་གཞན་ལ་བཀུར་སྟི་མེད་པའི་མི་
ངན་ཐ་ཤལ་ཞིག་རེད་ཨང་། ད་ཐེངས་ངས་ངོ་མ་སྲོན་མ་ཐུབ།
རྒན་ཨན་ཊོ་ལི་ཎིས་ཀྱིས་ང་ལ་འཛུམ་ཞིག་བསྟན་ཏེ་ཡར་ལངས་ནས “ཡ། ངས་ཁྱོད་
ལ་ཉལ་ཆས་ཁྱེར་ཡོང” ཟེར།
རྒན་ཨན་ཊོ་ལི་ཎིས་ཀྱི་ལག་ཏུ་ཆང་ཕོར་བཟུང་ཡོད་པས་ང་ཁོའི་རྗེས་སུ་འབྲངས་
ནས་རྩིག་སྒམ་ལས་ཉལ་ཆས་ལེན་རོགས་བྱ་བསམ་མོད། ཁོས་ཕོར་བའི་ནང་གི་ཆང་རག་
ཧུབ་གཅིག་གིས་འཐུངས་ཤིང་ཕོར་པ་ཅོག་ཙེའི་སྟེང་ལ་བཞག་རྗེས་ཉལ་ཆས་མར་བླངས།
དེ་ནས་ངས་ཁོ་ལ་རོགས་པ་བྱས་ནས་འབོལ་ཁྲིའི་ལྟེབ་བཤིགས་ཏེ་མལ་ས་བཅས་པ་ཡིན།
སྐབས་དེར་ང་རང་ཤིན་ཏུ་ཐང་ཆད་པས་ལངས་ནས་བསྡད་ན་ཡང་ལམ་སེང་གཉིད་འགྲོ་
ཚོད་རེད།
“ཁྱོད་ཀྱི་དགའ་རོགས་བུ་མོ་དེ་ཚོ་སྐྱིད་པོ་བདེ་མོ་ཡིན་ནམ།"
“འུན། མོ་རང་ཚོ་སྐྱིད་པོ་རེད།” ངས་དེ་ལྟར་བཤད། སྐབས་དེར་ངས་ཇི་ལྟར་ཁ་
བརྡ་བྱེད་དགོས་པའང་ཤེས་ཀྱིན་མེད། ང་ལ་ཁ་བརྡ་བྱེད་འདོད་ཅིག་ཁྱོན་ནས་མི་འདུག
“སཱ་ལེ་ག་འདྲ་ཡིན་ནམ།” ཁོས་སཱ་ལེ་ཧེ་སི་ངོ་ཤེས་ཀྱིན་ཡོད། དེ་སྔོན་ངས་ཁོ་ལ་
གླེངས་མྱོང་།
“འུན། ངེད་གཉིས་དེ་རིང་ཕྱི་དྲོར་ཐུག་པ་ཡིན།” ངས་དེ་ལྟར་བཤད། ཨ་ཙི། དོན་
དག་དེ་ནི་དུས་རབས་གཅིག་གི་ཡར་སྔོན་ལ་བྱུང་བ་དང་འདྲ། “ངེད་གཉིས་ཀར་གཅིག་
མཐུན་གྱི་ཆ་མང་པོ་མེད་པ་འདྲ།”
“མོ་བུ་མོ་མཛེས་མ་ཞིག་འདུག གཞན་པ་དེ། ཁྱོད་ཀྱིས་ང་ལ་བཤད་མྱོང་བ་དེ།
མེན་མངའ་སྡེའི་བུ་མོ་དེ།”
“འོ། ལྗེན་གྷ་ལ་གྷེར་ཟེར་རམ། མོའང་སྐྱིད་པོ་ཡོད་འདྲ། སང་ཉིན་ངས་མོར་ཁ་པར་
ཞིག་གཏོང་འཆར་ཡོད།”
ངེད་གཉིས་ཀས་འབོལ་ཁྲིའི་སྟེང་དུ་མལ་ས་བཅས་རྗེས། “ཁྱོད་རང་འདི་རུ་ཉོལ” རྒན་
ཨན་ཌོ་ལི་ཎིས་ཀྱིས་ང་ལ “ཡིན་ན་ཡང་ཁྱོད་ཀྱི་རྐང་པ་གང་དུ་འཇོག་གམ” ཟེར།
“སྐྱོན་མེད། ང་མལ་ཁྲི་ཐུང་ངུའི་སྟེང་གཉིད་དུ་ཉལ་བར་གོམས་ཡོད།” ངས་ཁོ
ལ “བཀའ་དྲིན་ཤིན་ཏུ་ཆེ། རྒན་ལགས། ཁྱེད་བཟའ་ཟླ་གཉིས་ཀས་དོ་ནུབ་ངའི་སྲོག་
བསྐྱབས་པ་དང་ཁྱད་མེད” ཅེས་བཤད་པ་ཡིན།
“ཁྱོད་ཀྱིས་གསང་སྤྱོད་གང་དུ་ཡོད་པ་ཤེས་སམ། དངོས་པོ་འདྲ་དགོས་ན་ངེད་
གཉིས་བོས་ཨ། ང་ཐབ་ཚང་དུ་ད་རུང་ཅུང་ཙམ་འདུག་འདོད། གློག་བཀར་ན་ཁྱོད་རང་
གཉིད་ཁུག་གམ།”
“གཉིད་ཁུག ངོ་མ་བཀའ་དྲིན་ཆེ། རྒན་ལགས།”
“འོ་ན་ད་འགྲིག་འདུག གཟིམ་འཇགས།”
“གཟིམ་འཇགས་གནང་། རྒན་ལགས། ངོ་མ་བཀའ་དྲིན་ཆེ།”
དེ་ནས་ཁོ་ཐབ་ཚང་དུ་ཕྱིན་སོང་། ང་གསང་སྤྱོད་དུ་སོང་ནས་ལྭ་བ་རྣམས་ཕུད། ཡིན་
ནའང་ངས་སོ་འཁྲུད་ཁྱེར་ཡོང་མེད་པས་སོ་བཀྲུ་ཐབས་མ་བྱུང་ལ། ཉལ་ལྭ་ཡང་ཁྱེར་ཡོང་
མེད། རྒན་ལགས་ཀྱིས་ང་ལ་ཉལ་ལྭ་ཞིག་སྟེར་རྒྱུའང་བརྗེད་སོང་བ་འདྲ། དེའི་སྟབས་ཀྱིས་
ང་རང་ཕྱིར་འགྲུལ་ཁང་དུ་ཡོང་ནས་དོར་ཐུང་ཞིག་གྱོན་ཏེ་གཉིད་ཉལ་བ་ཡིན། ཕལ་ཆེར་
སྐར་མ་འགའི་ཡུན་ལ་གཉིད་མ་ཡོང་བ་འདྲ། ངས་རྒན་ཨན་ཊོ་ལི་ཎིས་ཀྱིས་བཤད་པའི་
སྐད་ཆ་དག་ཡིད་ལ་དྲན་པར་བྱས། ཁོ་དངོས་གནས་མི་སྤྱང་གྲུང་ལྡན་པ་ཞིག་རེད་ཨང་།
དེ་ལྟར་དྲན་པའི་མོད་ལ་ཤེས་མེད་ཚོར་མེད་ངང་གཉིད་དུ་ཡུར་སོང་།
དེའི་རྗེས་སུ་དོན་དག་ཅིག་བྱུང་སོང་། སྤྱིར་ན་ངས་ངོ་མ་ཁྱོད་ལ་བཤད་མི་འདོད།
གཉིད་དུ་ཡུར་ནས་དུས་ཡུན་ག་ཚོད་ཅིག་འགོར་སོང་བ་མི་ཤེས། ངའི་མགོ་བོར་མི་
ཞིག་གི་ལག་པས་རེག་པའི་ཚོར་བ་ཞིག་བྱུང་བས་ང་གློ་བུར་དུ་གཉིད་ལས་སད་བྱུང་། ཨ་
ཙི། མ་གཞི་དེ་ནི་རྒན་ཨན་ཊོ་ལི་ཎིས་ཀྱི་ལག་པ་རེད་འདུག ཁོ་འབོལ་ཁྲིའི་འགྲམ་གྱི་
ཐང་དུ་བསྡད་དེ་ངའི་མགོ་བོར་བྱིལ་བྱིལ་གཏོང་བའམ་ཡང་ན་རྡེབ་རྡེབ་བྱེད་ཀྱིན་འདུག
ང་ཧར་གྱིས་སད་དེ་མལ་ས་ལས་ཡར་ལངས། གློ་བུར་ཡར་ལངས་པ་ཡིན།
“ལྟས་ངན། ཁྱོད་ཀྱིས་ཅི་བྱེད་ཀྱིན་ཡོད་དམ།"
“ཅི་ཡང་བྱེད་ཀྱིན་མེད། ང་རང་དགར་འདིར་བསྡད་ཡོད།"
“ལྟས་ངན། ཁྱོད་ཀྱིས་ཡང་སྙིང་ཅི་བྱེད་ཀྱིན་ཡོད་དམ།” ངས་ཡང་བསྐྱར་དེ་ལྟར་དྲིས།
སྤྱིར་ན་ལྟས་ངན་ཞེས་བཤད་ན་མི་འགྲིག་ཀྱང་སྲིད་མོད། དྲང་མོར་བཤད་ན་ང་ལ་དོགས་
མི་བདེ་བའི་ཚོར་བ་ཞིག་སྐྱེས།
“ཁྱོད་ཀྱིས་སྐད་མགོ་དམའ་མོ་བྱོས་ན་ཆོག་གམ ང་རང་དགར་བསྡད་ཡོད ”
“གང་ལྟར་ང་འགྲོ་རྒྱུ་ཡིན།” ངས་དེ་ལྟར་བཤད་པ་ཡིན། ཨ་ཙི། ང་ལ་དངོས་གནས་
དངངས་འཚབ་ཅིག་སྐྱེ་ཡོང་། ངས་མུན་ནག་ནང་ལ་ལག་སྙོབ་བྱེད་ཀྱིན་དོར་མ་གྱོན་པ་
ཡིན། ལྟས་ངན། ང་ལ་དངོས་གནས་དངངས་འཚབ་སྐྱེ་ཡི་འདུག ང་རང་སློབ་གྲྭའི་ནང་དུ་
སྡོད་དུས་སྐྱེ་བོ་ཡ་མ་བརླ་མང་པོ་ཞིག་ངོ་ཤེས་ལ། ཁོ་ཚོས་རྒྱུན་པར་ང་ཡོད་སར་ཚུལ་མིན་
གྱི་ལས་མང་པོ་ཞིག་བསྒྲུབས་མྱོང་།
“ཁྱོད་གང་དུ་འགྲོའམ།” རྒན་ཨན་ཊོ་ལི་ཎིས་ཀྱིས་ང་ལ་དེ་ལྟར་དྲིས། ཁོས་ཅི་ནུས་
ཀྱིས་ཅི་ཡང་མ་བྱུང་བའི་བཟོ་འདྲ་ཞིག་སྟོན་གྱིན། ཧ་ཅང་བག་ལྷོད་པོའི་ངང་དེ་ལྟར་དྲིས་
མོད། ངས་བལྟས་ན་ཁོ་རྒྱུན་ལྡན་ཞིག་ཡེ་ནས་མ་རེད།
“ངས་འདྲུད་སྒམ་སོགས་ཅ་དངོས་ཡོད་ཚད་མེ་འཁོར་ས་ཚུགས་ན་བསྐྱུར་ཡོད།
ངས་བལྟས་ན་ང་སོང་ནས་འདྲུད་སྒམ་དེ་བླངས་ན་འགྲིག་གི་བསམ། ངའི་དངོས་པོ་ཐམས་
ཅད་དེའི་ནང་ན་ཡོད། "
“སང་ཉིན་ཞོགས་པར་སོང་དང་དངོས་པོ་སྔར་མལ་ན་ཡོད་ཁོ་ཐག་ཡིན། ད་གཉིད།
ང་ཡང་གཉིད་ཀྱི་ཡིན། ཁྱོད་ལ་ཅི་བྱུང་ངམ།”
“ང་ལ་ཅི་ཡང་བྱུང་མེད། ངའི་དངུལ་ཡང་འདྲུད་སྒམ་དུ་ཡོད་པས་ང་མྱུར་མོར་སོང་
ནས་འདྲུད་སྒམ་བླངས་ཏེ་ཕྱིར་ཡོང་། ང་གླ་འཁོར་ལ་བསྡད་ནས་ལམ་སེང་ལོག་ཡོང་ཁོ་
ཐག་ཡིན།” ཨ་ཙི། སྐབས་དེར་ང་ལ་དངངས་འཚབ་སྐྱེ་ཡི་འདུག “དྲང་མོར་བཤད་ན་
དངུལ་དེ་ངའི་མིན། དེ་ནི་ངའི་ཨ་མའི་ཡིན། ངས་ད་དུང— ”
“ད་རེད། ཧོལ་ཌེན། མུ་མཐུད་དུ་གཉིད། ངའང་གཉིད་ཉལ་རྒྱུ་ཡིན། དངུལ་སང་
ཞོགས་ད་དུང་ཁྱོད་ཀྱི་འདྲུད་སྒམ་དུ་ཡོད་ཁོ་ཐག་ཡིན—"
“མིན། ངས་ངོ་མ་བཤད་པ་ཡིན། ང་འགྲོ་དགོས། ང་ངེས་པར་དུ་འགྲོ་དགོས།" ངས་
ལྭ་བ་ཚང་མ་གྱོན་ན་ཡང་། ལྟས་ངན། གོང་དཀྲིས་གར་བཞག་དྲན་མ་སོང་། ངས་ཐོག་ལྭ་
གྱོན་ནས་གོང་དཀྲིས་ཀྱང་མ་དཀྲིས་པར་ལམ་དུ་ཆས། སྐབས་དེར་རྒན་ཨན་ཊོ་ལི་ཎིས་
འབོལ་ཁྲིའི་འཁྲིས་ཀྱི་རྐུབ་སྟེགས་སུ་བསྡད་དེ་ང་ལ་བལྟས་འདུག ཁང་བའི་ནང་གི་མུན་
པ་ཤིན་ཏུ་སྟུག་པས་ངས་ཅི་ཡང་མཐོང་མི་ཐུབ་ན་ཡང་། ངའི་སེམས་ལ་ཁོས་ང་ལ་བལྟས་
བསྡད་ཡོད་པ་ཁོ་ཐག་ཡིན་སྙམ། ཁོས་ད་དུང་ཆང་རག་འཐུང་གིན་འདུག ཁོའི་ལག་པ་དེ་
ཆང་ཕོར་དང་གཏན་ནས་བྲལ་མྱོང་མེད།
“ཁྱོད་ནི་བྱིས་པ་མཚར་བོ་ཞིག་རེད། དངོས་གནས་ཤིན་ཏུ་ཁྱད་མཚར་ཞིག་རེད།”
“དེ་ངས་ཤེས་ཡོད།” ངས་དེ་ལྟར་བཤད། ངས་གོང་དཀྲིས་ཀྱང་མ་ཁྱེར་བར་ལམ་
དུ་ཆས་པ་ཡིན། “བཞུགས་གདན་འཇགས། རྒན་ལགས། ངོ་མ་བཀའ་དྲིན་ཆེ། ངས་ངོ་མ་
བཤད་པ་ཡིན།”
ང་རང་ཁོ་ཚང་གི་སྒོ་ཁར་སླེབས་རག་བར་དུ་ཁོ་ངའི་རྗེས་སུ་འབྲངས་ནས་ཡོང་།
ངས་གློག་སྐས་གནོན་དུས་ཁོ་སྒོ་འགྲམ་ན་འགྲེང་འདུག དེ་ནས་ཁོས་ཡང་བསྐྱར་ང་
ལ “ཁྱོད་ནི་བྱིས་པ་མཚར་བོ་ཞིག་རེད” ཅེས་པའི་སྐད་ཆ་དེ་བཤད་ཡོང་། དེ་ནས་གློག་
སྐས་ཡོང་རག་བར་དུ་ཁོ་རང་སྔར་མལ་དུ་ལངས་ནས་བསྡད་འདུག ལྟས་ངན། ངས་ངོ་མ་
མི་ཚེ་འདིར་ཐེངས་དེར་གློག་སྐས་ལ་བསྒུགས་བསྒུགས་ཤིག་གཏན་ནས་བསྒུགས་མ་མྱོང་།
ངས་ཁྱོད་ལ་མནའ་སྐྱེལ་ཆོག དེ་འདྲའི་དུས་ཡུན་རིང་བོ་ཞིག་ལ་བསྒུགས་མ་མྱོང་།
ངས་གློག་སྐས་ལ་སྒུག་སྡོད་དུས། ཁོ་སྔར་བཞིན་སྒོ་འགྲམ་ན་འགྲེང་འདུག་པས་ངས་
ཅི་བཤད་དགོས་པ་མ་ཤེས། “ད་ནས་བཟུང་སྟེ་ངས་དཔེ་ཆ་ལེགས་པོ་རེ་འགའ་བཀླགས་ན་
འགྲིག་གི ངས་ངོ་མ་བཤད་པ་ཡིན།” ངས་སེམས་ལ་གང་ལྟར་ཅི་ཞིག་བཤད་དགོས་སྙམ་
གྱིན་དེ་ལྟར་བཤད་པ་ཡིན།
“ཁྱོད་ཀྱིས་འདྲུད་སྒམ་བླངས་རྗེས་མྱུར་མོར་ཕྱིར་ཤོག་དང་། ངས་སྒོ་མོ་མི་རྒྱག"
“བཀའ་དྲིན་ཤིན་ཏུ་ཆེ།” ངས་ཁོ་ལ “བཞུགས་གདན་འཇགས" གློག་སྐས་དེ་
གཞི་ནས་སླེབས་སོང་། ཨ་ཙི། སྐབས་དེར་ང་འདར་སིག་སིག་བྱེད་ཀྱིན་འདུག་ལ། ངའི་
ལུས་ནས་རྔུལ་ཆུ་བཞུར་ཡོང་། དོན་དག་ཡ་མ་བརླ་འདི་འདྲར་འཕྲད་དུས་ང་ལ་རྟག་པར་
རྔུལ་ཆུ་བཞུར་འོང་གིན་འདུག ཆུང་དུས་ནས་ད་ལྟའི་བར་དུ། འདི་དང་འདི་ལྟ་བུའི་དོན་
དག་ལ་ཐེངས་ཉི་ཤུར་འཕྲད་མྱོང་། ངོ་མ་བཟོད་བསྲན་དཀའ་བ་ལ་ཨང་།

ཉེར་ལྔ།

ང་ཕྱི་སྒོར་བུད་པ་ན་ནམ་གསལ་ལ་ཉེ། གྲང་ངར་ཧ་ཅང་ཆེ། ཡིན་ནའང་ངའི་ལུས་པོ་
ཡོངས་ནས་རྔུལ་ཆུ་བཞུར་གྱིན་འདུག་པས་འཁྱག་པའི་ཚོར་སྣང་གང་ཡང་མ་བྱུང་།
ཐན་ལྟས། ང་ལ་གང་ཞིག་ཏུ་འགྲོ་བར་ཁ་ཕྱོགས་ཙམ་ཡང་མེད། དྲང་མོར་བཤད་
ན་ང་ཡང་བསྐྱར་མགྲོན་ཁང་ཞིག་ཏུ་སྡོད་འདོད་ཡེ་ནས་མེད་དེ། དེར་བསྡད་ན་ཧྥེ་བྷེ་ཡི
དངུལ་ཐམས་ཅད་བརླགས་ཚར་འགྲོ་བ་རེད། མཇུག་མཐར་ང་རང་ལེ་ཀི་སིང་ཊོན་སྲང་
ལམ་གྱི་ཕྱོགས་སུ་སོང་བ་ཡིན། དེ་ནས་ང་སྤྱི་འཁོར་ལ་བསྡད་དེ་དབུས་ཀྱི་མེ་འཁོར་འབབ་
ཚུགས་ལ་འགྲོ་ཆོག དེ་རུ་ངའི་འདྲུད་ཁུག་བསྐྱུར་ཡོད། ངའི་སེམས་ལ་ང་འཁོར་སྒུག་
ཁང་དུ་ཅུང་ཙམ་ལ་གཉིད་ལྡོག་ཆོག དེ་གར་རྐུབ་སྟེགས་བསྟར་རིང་ཡོད་པས་གཉིད་ཆོག་
སྙམ། རྐུབ་སྟེགས་དེར་དུས་ཡུན་ཐུང་ངུར་གཉིད་ཉལ་ན་མི་ཆོག་པ་གང་ཡང་མེད། ཁྱད་
པར་དུ་དུས་སྐབས་འདིར་མི་མང་པོ་མེད་པས་ཁྱོད་ཀྱིས་རྐང་པ་རྐུབ་སྟེགས་སུ་བཞག་ནས་
གཉིད་ཆོག ཡང་གཅིག་བཤད་ན་དེ་རུ་གཉིད་ཉལ་བ་ནི་ཤིན་ཏུ་ཐབས་རྡུགས་ཤིག་ཡིན་
པས། རབ་ཡིན་ན་ཁྱོད་ཀྱིས་དེ་ལ་རྐང་བཙུགས་ནས་ཚོད་ལྟ་མི་བྱེད་པར་ཞུ།
ང་རང་རྐུབ་སྟེགས་དེར་ཞོགས་པའི་ཆུ་ཚོད་དགུ་པའི་བར་དུ་གཉིད་ཉལ་བ་ཡིན། ཆུ་
ཚོད་དགུ་པའི་སྟེང་མི་ཁྲི་སྟོང་མང་པོ་འཁོར་སྒུག་ཁང་དུ་འབྱོར་བས་ངས་ཀྱང་རྐང་པ་
སར་མི་འཇོག་རང་འཇོག་བྱུང་སོང་། རྐང་པ་ཐང་ལ་བཞག་ན་གཉིད་སྐྱིད་པོ་ཞིག་ཡུར་
ཐབས་མེད་པས་ཡར་ལངས་པ་ཡིན། སྐབས་དེར་ངའི་མགོ་བོ་ན་ཡི་འདུག ངའི་མགོ་བོ་ན་
གིན་ན་གིན་ཇེ་ཐུ་ཇེ་སྡུག་ལ་ཕྱིན། ད་དུང་དེས་ཀྱང་ག་ལ་ཚད་དེ། སྐབས་དེར་ང་ལ་སྔར་
བྱུང་མ་མྱོང་བའི་སྐྱོ་ཤས་ཤིག་གིས་ཀུན་ནས་གཟིར་ཡོང་།
ངས་ད་དུང་རྒན་ཨན་ཊོ་ལི་ཎིས་ཡིད་ལ་ཡང་ཡང་དྲན་ཡོང་། སྤྱིར་ན་དེ་དག་དྲན་
འདོད་མེད་ན་ཡང་། ངའི་སེམས་ལ་རྒན་ཨན་ཊོ་ལི་ཎིས་ཀྱིས་རང་གི་ཆུང་མ་ལ་ང་རང་ཁོ་
ཚང་དུ་མ་བསྡད་པ་དེར་ཡང་སྙིང་ཇི་ལྟར་འགྲེལ་བཤད་བྱེད་དམ་སྙམ། ཡང་ངའི་སེམས་
ལ་རྒན་ཨན་ཊོ་ལི་ཎིས་ནི་མི་སྤྱང་བོ་ཞིག་ཡིན་པས་ཁོས་ཆུང་མ་ལ་རྫུན་ཞིག་གཏམ་སྲིད་
སྙམ། སྤྱིར་ན་ཁོ་མི་སྤྱང་བོ་ཞིག་ཡོད་སྟབས། ཁོའི་དོན་དུ་སེམས་ཁྲལ་སྤུ་ཙམ་ཡང་བྱ་
དགོས་མེད། ངས་སེམས་ཁྲལ་བྱེད་ས་ཉག་གཅིག་ནི་ཏག་ཏག་རྒན་ཨན་ཊོ་ལི་ཎིས་ཀྱིས་
ངའི་མགོ་བོར་བྱིལ་བྱིལ་བཏང་བའི་དོན་དག་དེ་རེད། ངའི་སེམས་ལ་དེ་ནི་ང་ལ་རྣམ་
རྟོག་འདྲ་ཤར་བས་མིན་ནམ་སྙམ། ངའི་སེམས་ལ་དེ་ནི་རྒན་ཨན་ཊོ་ལི་ཎིས་ཀྱི་དགའ་
ཕྱོགས་ཤིག་ཡིན་ཡང་སྲིད་སྙམ། གཞན་གྱི་མགོ་ལ་བྱིལ་བྱིལ་གཏོང་བ་དེ་ཁོའི་དགའ་
ཕྱོགས་བ་ཙམ་ཡིན་ཡང་སྲིད། གལ་ཏེ་དེ་ལྟར་ཡིན་ན་ང་ལ་དངངས་སྐྲག་གང་ཡང་སྐྱེ་
དགོས་མི་འདུག་སྙམ། སྤྱིར་ན་ངའི་སེམས་ལ་བྱ་སྤྱོད་དེ་ནི་མདོ་མེད་ཡ་མ་བརླའི་སྤྱོད་
ལམ་ཞིག་རེད་འདོད་པ་ཡིན་མོད། དོན་དུ་དེ་འདྲ་ཞིག་རྩ་བ་ནས་མིན་ཡང་སྲིད་སྙམ། དེ་
ནས་ངས་འདྲུད་སྒམ་བླངས་རྗེས་སླར་ཡང་ཁོ་ཚང་ལ་འགྲོ་དགོས་པ་མིན་ནམ་སྙམ། བརྒྱ་
ལ་ཁོ་ནི་རྟགས་མཚུངས་རྗེས་ཆགས་པ་ཞིག་ཡིན་པའི་དབང་དུ་བཏང་ན་ཡང་ང་ལ་ནི་
དངོས་གནས་བྱམས་པོ་ཡོད་ཟེར་བ་ཡིན། ངས་ཁོ་ལ་ནམ་གུང་ལ་ཁ་པར་བཏང་ཡང་ཁོང་
གིས་ང་ལ་སྡིགས་མོ་ཙམ་ཡང་མ་བྱས་པར་མ་ཟད། ད་དུང་བསམ་པ་རྣམ་དག་གིས་རང་
གི་དྲན་ཚུལ་དག་ང་ལ་བཤད་ནས་ཁ་ཏ་སློབ་གསོ་བཏང་བ་མིན་ནམ། ད་དུང་དེ་ལས་
ཀྱང་ག་ལ་ཚད་དེ། ཁོ་ནི་ལྡེམ་སི·ཀ་སོལ་ཟེར་བའི་སློབ་མ་དེ་ཐོག་ཁང་ལས་མཆོངས་
དུས་ཆེས་ཐོག་མར་ཁོའི་བེམ་པོ་པང་དུ་ལེན་མཁན་དེ་མ་ཡིན་ནམ། ངའི་སེམས་ལ་དྲན་
ཡོང་བ་ནི་ཏག་ཏག་འདི་དག་ཡིན་པས་ང་ལ་སྐྱོ་ཤས་རབ་ཏུ་སྐྱེ་ཡོང་། དེ་ལྟར་ཕྱིར་ཁོ་
ཚང་ལ་འགྲོ་དགོས་མིན་སྐོར་བསམ་བློ་ཡང་ཡང་བཏང་བ་ཡིན། ཁོས་རང་དགར་ངའི་
མགོ་བོར་བྱིལ་བྱིལ་བཏང་བ་ཡིན་སྲིད། ལྟས་ངན། ཏག་ཏག་དེ་ཙམ་ཡིན་ཡང་སྲིད། དེ་
ལྟར་དྲན་གྱིན་དྲན་གྱིན་སེམས་པ་རབ་ཏུ་འཁྲུགས། གཞན་ད་དུང་ང་རང་ཉིན་འདི་
འགར་ཡག་པོ་ཞིག་གཉིད་མེད་པས་མིག་ཟུང་འབྱེད་འཚུམ་བྱེད་དུས་མིག་ལ་ཚ་བ་འདྲ་
ཞིག་རྒྱས་འོང་གིན་འདུག ད་དུང་དེས་ཀྱང་ག་ལ་ཚད་དེ། སྐབས་དེར་ང་ལ་ཆམ་པ་
ཕོག་པ་འདྲ་ཡང་ལག་ཏུ་ཨ་ཅོར་ཞིག་ཀྱང་བཟུང་མེད། ང་ལ་ཨ་ཅོར་འགའ་ཡོད་པ་ཡང་
འདྲུད་སྒམ་ནང་དུ་བཞག་ཡོད།
སྐབས་དེར་འཁྲིས་ཀྱི་རྐུབ་སྟེགས་སྟེང་ན་སུ་ཞིག་གིས་བསྐྱར་པའི་དུས་དེབ་ཅིག་
གཡུགས་འདུག་པས། ངས་དེབ་དེ་བླངས་ནས་བཀླགས་པ་ཡིན། ངའི་སེམས་ལ་དེ་
བཀླགས་ན་རྒན་ཨན་ཊོ་ལི་ཎིས་དང་འབྲེལ་བའི་དོན་དག་དེ་ཚོ་མི་དྲན་པར་ཕན་ཐོགས་
ཀྱང་སྲིད་སྙམ། དེ་རུ་སྐུལ་རྒྱུ་དང་འབྲེལ་བའི་རྩོམ་ཡིག་ཅིག་འདུག་ལ་རྩོམ་ཡིག་དེར་
གལ་ཏེ་སྐུལ་རྒྱུ་རྒྱུན་ལྡན་ཡིན་ན་མིའི་ངོ་གདོང་དང་མིག་སོགས་ཀྱི་མདངས་ཅི་ལྟ་བུ་
ཡིན་མིན་སྐོར་བྲིས་འདུག དེ་བཀླགས་པས་ངའི་སེམས་ལ་རྩོམ་ཡིག་དེར་བྲིས་པ་ལྟར་
ན་ངའི་ལུས་ན་རྒྱུན་ལྡན་མིན་པའི་ཆ་མང་པོ་ཞིག་འདུག་སྙམ། དེའི་འཕྲོར་ངན་སྐྲན་
དང་འབྲེལ་བའི་རྩོམ་ཡིག་ཅིག་ཡོད་པར་ཡང་ངན་སྐྲན་གྱི་ནད་ཡོད་མེད་བརྟག་ཐབས་
སྐོར་བྲིས་འདུག རྩོམ་ཡིག་དེར་གལ་ཏེ་མིའི་ཁ་ནང་དུ་བྱུང་བའི་ཟགས་རལ་གྱི་ནད་
དྲག་སྐྱེད་འབྱུང་ཐབས་མེད་ཚེ་དེ་ཡང་ངན་སྐྲན་གྱི་ནད་བྱུང་བའི་སྔ་ལྟས་ཤིག་ཡིན་
སོགས་བྲིས་འདུག དེ་ལ་བལྟས་པས་ང་ལ་སོ་སོར་ངན་སྐྲན་གྱི་ནད་བྱུང་བའི་ཚོར་བ་
ཞིག་སྐྱེ་ཡོང་། དུས་དེབ་དེར་བྲིས་པ་དག་བཀླགས་པས་སེམས་སྐྱིད་པོ་ཞིག་ཡེ་ནས་མ་
བྱུང་བས། མཇུག་མཐར་ངས་དུས་དེབ་དེ་སར་གཡུགས་རྗེས་ཕྱི་སྒོ་ལ་འཆམ་འཆམ་དུ་
སོང་བ་ཡིན།
སྐབས་དེར་ཏག་ཏག་ཆར་བ་འབབ་རྒྱུ་ལོས་ཡིན་སྙམ་པའི་ཚོར་བ་ཞིག་སྟེར་མོད། ང་
སྔར་བཞིན་ཕྱི་རོལ་ཏུ་སོང་བ་ཡིན། རྒྱུ་མཚན་ནི་ངས་ཞོགས་ཟས་ཤིག་ཟ་འདོད་པས་ཡིན།
དྲང་མོར་བཤད་ན་ང་ལ་གྲོག་ཁོག་ལྟོགས་པའི་ཚོར་སྣང་གང་ཡང་མེད་མོད། ངའི་སེམས་
ལ་རང་གིས་འཚོ་བཅུད་ལྡན་པའི་ཞོགས་ཟས་གང་རུང་ཞིག་ཟོས་ན་འགྲིག་གི་སྙམ། དེ་
ནས་ང་རང་ཞོགས་ཟས་གོང་ཆུང་ཟ་སའི་ཁྲོམ་རའི་ཕྱོགས་སུ་སོང་བ་ཡིན། ད་ལྟ་ང་ལ་དོན་
མེད་དུ་དངུལ་འཕྲོ་བརླག་བྱ་འདོད་ཡེ་ནས་མི་འདུག
ལམ་བར་དུ་ང་འདྲུད་འཁོར་ཞིག་ལས་ཡེ་ཤུའི་འཁྲུངས་སྐར་གྱི་ལྗོན་པ་མར་འབེབ་
ཀྱིན་པའི་མི་གཉིས་དང་ཕྲད། དེ་ལ་གཅིག་གིས “ལྟས་ངན། ཁྱོད་ཀྱིས་སྡོང་གོག་དེ་ཡར
སློངས་དང་། ཡར་སློངས་ཟེར་བ་ཡིན། གནམ་རྒན་མ” ཞེས་འཁང་ར་བྱེད་ཀྱིན་འདུག
སྤྱིར་ན་ཁོས་ཡེ་ཤུའི་འཁྲུངས་སྐར་གྱི་ལྗོན་པ་ལ་སྡོང་གོག་ཅེས་བོས་ན་མི་འགྲིག་པ་འདྲ་
མོད། ཡིན་ནའང་ཁོའི་སྐད་ཆ་དེས་ང་ལ་དགོད་ཁ་འཆོར་དུ་བཅུག་བྱུང་། ང་རང་དེ་ལ་
བགད་པ་ནི་ཤིན་ཏུ་མ་རུང་བའི་ལས་ཤིག་ཡིན་པ་འདྲ། དགོད་ཁ་ཤོར་བ་དང་ང་ལ་སྐྱུག་
མེར་ལང་ཡོང་། ང་རང་ངོ་མ་བསྐྱུགས་བྱུང་། ངས་མི་གཙང་བའི་ཟས་ཁམ་གང་ཡང་མ་
ཟོས་པར་མ་ཟད་ངའི་ཕོ་བ་ལ་ནད་གང་ཡང་མེད་པས་ཡང་སྙིང་ཅི་ལ་བསྐྱུགས་པ་ཧ་གོ་མ་
བྱུང་། གང་ལྟར་བསྐྱུགས་རྗེས་ངའི་སེམས་ལ་རང་གིས་ཞོགས་ཟས་ཤིག་ཟོས་ན་ཇེ་བདེར་
འགྲོ་ཁོ་ཐག་ཡིན་སྙམ། དེ་ནས་ང་ཞོགས་ཟས་ཟ་ཁང་ཐེབས་ཆག་ཅིག་ཏུ་སོང་སྟེ་སྣུམ་གོར་
ཞིག་དང་ཚིག་ཇ་ཕོར་གང་བླངས་པ་ཡིན། ཡིན་ནའང་སྣུམ་གོར་ཁྱེར་ཡོང་བའི་ཚེ་ན་ངའི་
ཡི་ག་འཆུ་ཡོང་། མི་ཞིག་སྐྱོ་ཤས་ཀྱིས་ཡོངས་སུ་གཟིར་སྐབས་ཁོ་ལ་ཟས་ཀྱི་ཡི་ག་འཆུ་
ཡོང་བ་ཁོ་ཐག་རེད། སྟབས་ལེགས་པ་ཞིག་ལ་ཟ་ཁང་དེའི་སྦྱིན་བདག་མི་ཡག་པོ་ཞིག་
ཡོད་པས་ཁོས་སྣུམ་གོར་ཕྱིར་ཁྱེར་སོང་། དེ་ནས་ངས་ཚིག་ཇ་ཕོར་གང་འཐུངས་རྗེས་ཐད་
ཀར་གཞུང་ལམ་ལྔ་པའི་ཕྱོགས་སུ་སོང་བ་ཡིན།
དེ་ནི་རེས་གཟའ་ཟླ་བའི་ཉིན་ཡིན། ཡེ་ཤུའི་འཁྲུངས་སྐར་ལ་ཉེ་བས་ཚོང་ཁང་མང་
ཆེ་བའི་སྒོ་ཕྱེ་འདུག གཞུང་ལམ་ལྔ་པར་ཡེ་ཤུའི་འཁྲུངས་སྐར་གྱི་རྣམ་པས་ཡོངས་སུ་
ཁེངས་འདུག དེ་ནས་ངས་ཡར་སྔོན་གྱི་དགེ་མ་དེ་གཉིས་མི་ཚོགས་ཀྱི་དབུས་ནས་ཨེ་
མཐོང་སྙམ་ཞིང་མིག་རིག་རིག་གིས་བཙལ་བ་ཡིན། མོ་གཉིས་ཀས་བཤད་པ་ལྟར་ན་ཁོ་
གཉིས་ནིག་ཡོར་ན་དགེ་རྒན་གྱི་ལས་བྱེད་ཀྱིན་ཡོད་ཅེས་བཤད་པས་དེ་རིང་འདི་རུ་ཡོང་
མིན་མི་ཤེས་ན་ཡང་། ངས་སྔར་བཞིན་མི་ཚོགས་ཀྱི་དབུས་སུ་མོ་གཉིས་ཨེ་མཐོང་ལ་རེ་བ་
བྱས། སྲང་ལམ་དུ་བྱིས་པ་མང་པོ་རང་གི་ཨ་མ་དང་མཉམ་དུ་རྩེད་ཆས་སྣ་ཚོགས་ཉོ་བར་
བྲེལ་འདུག སྐབས་དེར་ངས་ཧྥེ་བྷེ་དྲན་ཡོང་། མོ་ཆུང་རྒྱུ་མེད་པས་རྩེད་ཆས་ལ་དགའ་བོ་
མེད་ཀྱང་ཁྲོམ་དུ་འགྲོ་ཉུལ་ལ་ཤིན་ཏུ་དགའ།
ང་དེ་ལྟར་སྲང་ལམ་ལྔ་པར་ཁ་ཕྱོགས་ནས་མུ་མཐུད་དུ་སོང་བ་ཡིན། ངས་གོང་
དཀྲིས་ཀྱང་མ་བརྒྱབ་པར་དེ་ལྟར་འགྲོ་དུས། གློ་བུར་དོན་དག་ཡ་མཚན་པ་ཞིག་བྱུང་
སོང་། ནམ་རྒྱུན་སྲང་ལམ་འདིའི་མཐའ་སྣེ་ཡི་ལ་ཆུང་ཆུང་དེ་ནས་མར་འབབ་དུས། ང་
ལ་རྟག་པར་སྲང་ལམ་དེའི་ཕ་རོལ་ཏུ་གཏན་ནས་རྒལ་མི་ནུས་པའི་ཚོར་བ་ཞིག་སྐྱེ་ཡི་
འདུག ངའི་སེམས་ལ་རང་ཉིད་འདི་བཞིན་མུ་མཐུད་དུ་མདུན་ཕྱོགས་སུ་ཇི་ལྟར་སོང་ཡང་
འགྲུལ་པ་རྣམས་ཀྱིས་དུས་གཏན་དུ་ང་མཐོང་མི་སྲིད་སྙམ་ཡོང་། ཨ་ཙི། སྐབས་དེར་ང་ལ་
འཇིགས་སྐྲག་གི་ཚོར་བ་ཞིག་སྐྱེ་ཡོང་། ངའི་ལུས་ཧྲིལ་བོར་ཚ་བ་རྒྱས་ནས་ཚི་ལེན་ཡང་
རྔུལ་ཆུས་བརླན་འདུག དེ་ནས་ང་སྲང་ལམ་དེའི་ཕར་ཕྱོགས་སུ་སླེབས་པ་ན། ངས་ཨ་ལིའེ་
ལ་ཁ་བརྡ་བྱས་པ་ཡིན། ངས་འདི་ལྟར་བཤད། ཨ་ལིའེ། ང་མི་སྣང་བར་མི་འགྱུར་བར་ཤོག
ཨ་ལིའེ། ང་མི་སྣང་བར་མི་འགྱུར་བར་ཤོག ངས་ཁྱོད་ལ་ཞུ་བ་བྱེད། ཨ་ལིའེ། དེ་ལྟར་ངས་
སེམས་ནས་ཞུ་བ་བྱས། སྲང་ལམ་དེའི་ཕ་རོལ་ལ་འགྲོ་སྐབས་ངས་ནམ་རྒྱུན་འདི་ལྟར་ཞུ་བ་
བྱས་པ་ཡིན། ང་བདེ་བླག་ངང་སྲང་ལམ་དེའི་ཕ་རོལ་ཏུ་སླེབས་ཚེ། ཡང་སེམས་ཁོང་ནས་
ཁོ་ལ་བཀའ་དྲིན་ཆེ་ཞུས་པ་ཡིན། སྲང་ལམ་གཞུག་མ་དེར་སླེབས་པ་དང་ངས་ཡང་བསྐྱར་
དེ་ལྟར་ཨ་ལིའེ་ལ་སེམས་ནས་ཞུ་བ་བྱེད་ཀྱིན་ཡོད། དེ་ལྟར་མུ་མཐུད་དུ་མདུན་ཕྱོགས་སུ་
སོང་། གློ་བུར་དུ་གོམ་མཚམས་འཇོག་པར་ང་ལ་ཞེད་སྣང་ཞིག་སྐྱེ་ཡོང་། དེ་ལྟར་སོང་བས་
དུས་ཡུན་རིང་བོ་མ་འགོར་བར་སྲང་ལམ་རེ་དྲུག་པར་སླེབས། དེ་རུ་ཇི་ལྟར་སླེབས་པའང་
མ་ཤེས། ངས་དྲང་མོར་བཤད་པ་ཡིན། འགྲོ་མཚམས་བཞག་དུས་ཏག་ཏག་རི་དྭགས་གླིང་
ག་བརྒལ་ཟིན། དེ་ནས་ང་ལམ་འགྲམ་གྱི་རྐུབ་སྟེགས་ཤིག་ཏུ་བསྡད་པ་ཡིན། དེ་དུས་ངའི་
ལུས་ཡོངས་རྔུལ་ཆུས་སྦངས་འདུག དེ་རུ་ཆུ་ཚོད་གཅིག་ཙམ་ལ་བསྡད་པ་ཡིན། དེའི་རིང་
ལ་མ་འོངས་པར་ཡང་སྙིང་ཅི་ཞིག་བྱ་དགོས་མིན་སྐོར་ལ་མནོ་བསམ་ཞིབ་ཏུ་བཏང་། ས་
ཆ་འདི་དང་གཏན་ནས་གཏན་དུ་ཁ་འབྲལ་བའི་སེམས་ཐག་བཅད། རང་ཉིད་ཁྱིམ་དུ་མི་
ལོག་པའི་སེམས་ཐག་བཅད། ཡང་བསྐྱར་སློབ་གྲྭ་གཞན་ཞིག་ལ་མི་འགྲོ་བར་སེམས་ཐག་
བཅད་པ་ཡིན། ཐོག་མར་ཧྥེ་བྷེ་ལ་ཐེངས་གཅིག་འཕྲད་དགོས་སྙམ་ཞིང་མོའི་འཁྲུངས་
སྐར་རོལ་བྱེད་ཀྱི་དངུལ་ཕྱིར་སྟེར་དགོས་སྙམ། དེའི་རྗེས་སུ་རང་ཉིད་གཅིག་པུ་རླངས་
འཁོར་ཞིག་ཏུ་བསྡད་དེ་ནུབ་ཕྱོགས་སུ་འགྲོ་དགོས་སྙམ། ཇི་ལྟར་འགྲོ་ཟེར་ན། ཐོག་མར་
ཧོ་ལན་ཌི་ཕུག་ལམ་གྱི་ཕྱོགས་སུ་འགྲོ་བ་དང་དེ་རུ་ནུབ་ཕྱོགས་སུ་འགྲོ་བའི་རླངས་འཁོར་
ཡོད་པས། རླངས་འཁོར་དེ་འདྲ་ཞིག་ལ་བསྡད་དེ་ལམ་ལ་ཆས་དགོས། དེའི་རྗེས་སུ་མུ་
མཐུད་དུ་ནུབ་ཕྱོགས་སུ་འགྲོ་བའི་རླངས་འཁོར་གང་རུང་ལ་བསྡད་དེ་ཉིན་མཚན་དབྱེར་
མེད་དུ་ནུབ་ཕྱོགས་སུ་སོང་ན། མཇུག་མཐར་ཅིས་ཀྱང་ནུབ་ཕྱོགས་ཀྱི་ས་ཆ་ག་གེ་མོ་ཞིག་
ལ་མི་སླེབ་པའི་ངེས་པ་མེད་སྙམ། ཡུལ་དེའི་ཉི་འོད་རབ་ཏུ་གསལ་ཞིང་མཛེས་ལྗོངས་
ཡི་གར་འོང་བར་མ་ཟད། ང་རང་ངོ་ཤེས་པའི་མི་གཅིག་ཀྱང་ཡོད་པ་མ་རེད། དེའི་རྗེས་
སུ་ཐབས་བརྒྱ་ཇུས་སྟོང་གིས་ལས་ཀ་ཞིག་བཙལ་ན་འཚོ་བ་སྐྱེལ་ཐུབ་ངེས་ཡིན། ངའི་
སེམས་ལ་རང་གིས་རླངས་སྣུམ་ས་ཚིགས་གང་རུང་ཞིག་ཏུ་ལས་ཀ་བསྒྲུབས་ཀྱང་མི་ཆོག་
པ་མེད་སྙམ། གཙོ་བོ་ནི་སུས་ཀྱང་ང་ངོ་མ་ཤེས་ན་དེ་ལས་དགའ་བ་དང་བྲོད་པ་ཞིག་མི
འདུག་སྙམ། དེ་ནས་ངས་མི་སྨྲ་བའི་རྟུལ་ཞུགས་བླངས་ཏེ་གླེན་ལྐུགས་ཤིག་ལ་བརྫུས་
ནས་འཚོ་བ་སྐྱེལ་དགོས། ལྟས་ངན། དེ་ལྟར་བྱས་ན་མི་རྣམས་དང་མདོ་མེད་ཆོ་མེད་ཀྱི་
ཁ་བརྡ་གང་ཡང་བྱ་མི་དགོས། གལ་ཏེ་སུ་ཞིག་གིས་ང་དང་ཁ་བརྡ་བྱེད་བསམས་ན་ཁོས་
ངེས་པར་དུ་ཡི་གེ་བྲི་དགོས་ལ། དེ་ལྟར་ཡུན་རིང་འགོར་ན་མི་རྣམས་རང་བཞིན་གྱིས་
སུན་པོ་སྐྱེ་ཡོང་བ་ཁོ་ཐག་ཡིན་པས། ངའི་ཚེ་མཇུག་ལ་སྐད་ཆ་ཚིག་གཅིག་ཀྱང་བཤད་
མི་དགོས། རིམ་བཞིན་ཁོ་ཚོས་ང་ནི་གླེན་ཞིང་ལྐུགས་པའི་མི་ལས་ངན་ཞིག་རེད་སྙམ་
ངེས། ངས་རྟག་པར་ཁོ་ཚོའི་རླངས་འཁོར་ལ་སྣུམ་བླུགས་ན་ཁོ་ཚོས་ང་ལ་གླ་རིན་སྟེར་
ངེས་པས་དེ་ལ་བརྟེན་ནས་འཚོ་བ་འཕྱིད་ཆོག་སྙམ། དེའི་རྗེས་སུ་ངས་རང་གི་ལས་གླ་
བསགས་ཏེ་ནགས་ཚལ་དང་ཉེ་བའི་ས་ཆ་ཞིག་ཏུ་ཤིང་ཁང་ཆུང་ཆུང་ཞིག་བཟོ་ངེས་ཡིན་
ལ། དེའི་རྗེས་སུ་གལ་ཏེ་གཉེན་སྒྲིག་པའི་འདུན་པ་འདྲ་བྱུང་ན། ངས་བུ་མོ་མཛེས་མ་
གླེན་ཞིང་ལྐུགས་པ་ཞིག་དང་ཁྱིམ་ཐབ་བསྒྲིག་ངེས་ཡིན། དེའི་རྗེས་སུ་མོ་ངའི་ཤིང་ཁང་
དུ་ཡོང་ངེས་ལ་མོས་ཀྱང་མི་གཞན་པ་ཚོ་དང་འདྲ་བར་རྟག་པར་ང་ལ་ཡིག་ལམ་ནས་ཁ་
བརྡ་བྱེད་སྲིད། གལ་ཏེ་ངེད་གཉིས་ལ་བུ་ཕྲུག་འདྲ་སྐྱེས་པ་ཡིན་ན། ངེད་གཉིས་ཀྱིས་རང་
གི་བྱིས་པ་ལྐོག་ཏུ་སྦས་ཏེ་སུ་ལའང་མཐོང་དུ་མི་འཇུག་པར་དཔེ་ཆ་མང་པོ་མང་པོ་ཉོས་
ནས་བསླབས་ཏེ་སྐྱེད་བསྲིང་བྱ་ངེས་ཡིན།
དེ་ལྟར་དྲན་གྱིན་དྲན་གྱིན་ང་ལ་དགའ་སྤྲོ་ཚད་མེད་ཅིག་སྐྱེ་ཡོང་། རང་ཉིད་ལྐུགས་
པ་ཞིག་ཏུ་བརྫུ་བའི་དྲན་ཚུལ་དེ་ནི་འདོད་ཚུལ་ཡ་མ་བརླ་ཞིག་ཡིན་པ་ངས་ཤེས་ཡོད་མོད།
ཡིན་ནའང་ང་རང་དངོས་གནས་དེ་ལྟར་དྲན་པར་ཤིན་ཏུ་དགའ་བོ་ཡོད། ནུབ་ཕྱོགས་སུ་
འགྲོ་བའི་སེམས་ཐག་བཅད་ཚར་བས། ད་ལྟ་བསྒྲུབ་དགོས་པའི་དོན་དག་ཉག་ཅིག་ནི་ལམ་
དུ་མ་ཆས་གོང་ཧྥེ་བྷེ་ལ་ཐེངས་གཅིག་ཐུག་རྒྱུ་དེ་ཡིན། དེའི་སྟབས་ཀྱིས་ང་སྨྱོན་པ་ནང་
བཞིན་གཞུང་ལམ་བརྒལ་ནས་ཕ་རོལ་ཏུ་རྒྱུག་ཅིང་ཕྱིན་པ་ཡིན། སྐབས་དེར་ཨེན་ཙམ་
མིན་ན་རླངས་འཁོར་ཞིག་གིས་བརྡུངས་སོང་། དེ་ནས་གཞུང་ལམ་ཕ་རིའི་ཚོང་ཁང་ཞིག་
ནས་སྨྱུ་གུ་ཞིག་དང་འབྲི་དེབ་ཆུང་ངུ་ཞིག་ཉོས། ས་ཆ་གང་ཞིག་གཏན་ཁེལ་བྱས་ཏེ་མོ་ང་
ལ་འཕྲད་དུ་ཤོག་ཅེས་པའི་ཡི་གེ་ཞིག་བྲི་བའི་སྐོར་ལ་བསམ་བློ་བཏང་། དེ་ནས་སྨྱུ་གུ་དང་
འབྲི་དེབ་ཨམ་ཕྲག་ཏུ་བཅུག་རྗེས་མོའི་སློབ་གྲྭའི་ཕྱོགས་སུ་བྲེལ་སྟབས་ཀྱིས་ཕྱིན་པ་ཡིན།
ཚོང་ཁང་དེ་རུ་ངས་མོར་ཡི་གེ་དེ་འབྲི་ཐུབ་མ་སོང་། ངའི་སེམས་ལ་ཅིས་ཀྱང་གུང་ཟས་མ་
ཟོས་པའི་སྔོན་ལ་ཡི་གེ་མོའི་ལག་ཏུ་འབྱོར་ཐབས་བྱ་དགོས་སྙམ། ང་ལ་དངོས་གནས་དུས་
ཚོད་མང་པོ་མི་འདུག
མོའི་སློབ་གྲྭ་དེ་ནི་ང་ཆུང་དུས་ཀྱི་སློབ་གྲྭ་ཡིན་པས་ང་ལ་རྒྱུས་ཆེ། སློབ་གྲྭའི་ནང་
དུ་འཛུལ་བ་ན་དངོས་གནས་དགོད་བྲོ་བ་ཞིག་འདུག དང་ཐོག་ངའི་སེམས་ལ་རང་གིས་
སྔོན་གྱི་སློབ་གྲྭའི་ཁོར་ཡུག་གི་རྣམ་པ་མང་པོ་ཞིག་དྲན་གྱིན་མི་འདུག་སྙམ་ཡང་། ནང་དུ་
སླེབས་དུས་ངས་ད་གཟོད་མིག་མདུན་གྱི་ཡོད་ཚད་སྔར་དང་གཅིག་པ་གཅིག་རྐྱང་ཡིན་པ་
གཞི་ནས་རྟོགས། ང་རང་སློབ་གྲྭའི་ནང་དུ་འབྱོར་དུས་དེ་གར་མི་གཅིག་ཀྱང་མཐོང་རྒྱུ་མི་
འདུག་པར་བལྟས་ན། སློབ་མ་ཚོ་ད་དུང་སློབ་ཐུན་གྲོལ་མེད་པ་ཤེས་ཡོང་། སྐབས་དེར་ངས་
བུ་མོ་ཆུང་ཆུང་ཞིག་མཐོང་བྱུང་། མོ་གསང་སྤྱོད་དུ་འགྲོ་བ་འདྲ། ཨམ་ཕྲག་ཏུ་ཤིང་བྱང་
ཞིག་བཅུག་འདུག ང་རང་ཆུང་དུས་ཀྱང་དེ་དང་གཅིག་པ་ཡིན། གསང་སྤྱོད་དུ་འགྲོ་བར་
དགོངས་པ་འཁྲོལ་ན་ད་གཟོད་ཤིང་བྱང་དེ་སྤྲོད་ཀྱིན་ཡོད།
ང་ལ་ད་ལྟའང་ད་དུང་རྔུལ་ཆུ་བཞུར་གྱིན་འདུག་མོད་སྔ་མ་ལྟ་བུའི་ཚབས་ཆེན་ཞིག་
མ་རེད། ང་རང་ཐེམ་སྐས་ཀྱི་ཕྱོགས་སུ་སོང་ནས་སྐས་རིམ་དང་པོ་དེར་བསྡད་པ་ཡིན། ཐེམ་
སྐས་དེའི་སྟེང་དུ་ད་དུང་སྔར་གྱི་དྲི་མ་དེ་འདྲ་ཞིག་འཐུལ་གྱིན་འདུག ཕར་བལྟས་ན་ད་སོ་
མ་སུ་ཞིག་གིས་གཅིན་པ་བཏང་བ་ལྟ་བུའི་དྲི་མ་དེ་སྐབས་དང་སྐབས་སུ་ངའི་སྣ་ལམ་དུ་
ལྡང་འོང་། ང་རང་ཆུང་དུས་ཀྱང་སློབ་གྲྭའི་ཐེམ་སྐས་ལས་དྲི་མ་འདི་འདྲ་ཞིག་རྟག་པར་
འཐུལ་ཡོང་གིན་ཡོད། གང་ལྟར་ང་ཐེམ་སྐས་སུ་བསྡད་དེ་ཡི་གེ་ཞིག་བྲིས་པ་ཡིན།
སྙིང་ནས་བརྩེ་བའི་ཧྥེ་བྷེ་ལགས།
ངས་རེས་གཟའ་ལྷག་པའི་བར་སྒུག་མ་ཐུབ། དེ་རིང་ཕྱི་དྲོར་རླངས་འཁོར་ཞིག་ལ་བསྡད་
དེ་ནུབ་ཕྱོགས་སུ་ཆས་འགྲོ་ཡང་སྲིད། གལ་ཏེ་ཁྱོད་ལ་ཁོམ་པ་ཡོད་ན་ཆུ་ཚོད་བཅུ་གཉིས་དང་
སྐར་མ་བཅོ་ལྔའི་སྟེང་སྒྱུ་རྩལ་བཤམས་སྟོན་ཁང་གི་སྒོ་ཁར་ང་ལ་འཕྲད་དུ་ཡོང་རོགས། ངས་དེ་
རུ་ཁྱོད་ལ་སྒུག་འདུག འཁྲུངས་སྐར་གྱི་དངུལ་ཡང་ཕྱིར་སྤྲོད། མང་པོ་བརླགས་མེད།
ཁྱོད་ལ་སྙིང་ནས་བརྩེ་བའི་ཧོལ་ཌེན་གྱིས།
སློབ་གྲྭ་ནི་བཤམས་སྟོན་ཁང་གི་ཉེ་འགྲམ་ན་ཡོད་པས་མོ་ཉིན་གུང་ནང་དུ་ལོག་པའི་
ལམ་ཁའང་ཡིན། དེའི་སྟབས་ཀྱིས་མོ་ཁྱིམ་དུ་འགྲོ་བའི་ལམ་བར་དུ་ང་དང་འཕྲད་པ་ཁོ་
ཐག་ཡིན།
དེ་ནས་ང་རང་སློབ་ཁྲིད་ཐོག་ཁང་དུ་སློབ་གཙོའི་གཞུང་ལས་ཁང་འཚོལ་བར་ཕྱིན།
དེ་རུ་སོང་ན་ངས་ཡི་གེ་དེ་མོར་འཕྲོད་ཐབས་བྱ་ཐུབ་པས་ཡིན། ཡི་གེ་དེ་ལྟེབ་མ་ལྔ་དྲུག་
ཙམ་བྱས་ཏེ་སུས་ཀྱང་ཁ་འབྱེད་མི་ནུས་པར་བཟོས། ལྟས་ངན་འདི་ཚོ་ཡིད་རྟོན་རུང་བ་
ཞིག་ཡེ་ནས་མིན། ཡིན་ནའང་ངས་ཁོ་ཚོར་ང་ནི་ཧྥེ་བྷེ་ཡི་གཅེན་པོ་ཡིན་ཞེས་བཤད་ན་ཁོ་
ཚོས་ཡི་གེ་དེ་མོ་ལ་སྤྲོད་ཁོ་ཐག་ཡིན་བསམ།
ཐེམ་སྐས་ལས་ཡར་འཛེག་དུས་ང་ལ་ཡང་བསྐྱར་སྐྱུག་རྒྱུ་ཞིག་ཡོང་། དེ་ནས་ང་
རང་སར་བསྡད་དེ་ཡུད་ཙམ་སོང་རྗེས་སྐྱུག་དགོས་མ་བྱུང་། ཡིན་ནའང་ང་རང་མར་སྡོད་
དུས་རྩིག་ལྡེབས་ལ་སུ་ཞིག་གིས “གཡེམ” ཞེས་པའི་ཡི་གེ་ཞིག་བྲིས་འདུག་པ་མཐོང་
བས་ཞེ་སྡང་ལང་ཡོང་། ངའི་སེམས་ལ་གལ་ཏེ་ཡི་གེ་དེ་ཧྥེ་བྷེ་ལྟ་བུའི་བུ་མོ་ཆུང་ཆུང་ཚོས་
མཐོང་ན་དེའི་ནང་དོན་ཅི་ཞིག་ཡིན་མིན་རྩད་གཅོད་པར་ངེས་ལ། དེ་ནས་ལྟས་ངན་
ཞིག་གིས་ཅི་ཞིག་ཡིན་མདོག་ངང་ཐ་སྙད་དེར་འགྲེལ་བ་བྱ་ངེས་སྙམ། དེ་ལྟར་བྱས་ཚེ་མོ་
རང་ཚོས་རྟག་པར་དེའི་སྐོར་ལ་བསམ་བློ་གཏོང་ངེས་སྙམ་ཞིང་། ངའི་སེམས་ལ་ཡི་གེ་དེ་
ནི་མདོ་མེད་ལྟས་ངན་ཞིག་མཚན་མོར་སློབ་གྲྭའི་ནང་དུ་ཡོང་སྟེ་གཅིན་པ་ཞིག་གཏོང་
ཞོར་བྲིས་པ་ལོས་ཡིན་སྙམ་ལ། ད་དུང་གལ་ཏེ་ལྟས་ངན་དེས་ཡི་གེ་དེ་འབྲི་དུས་ངས་
བཟུང་བ་ཡིན་ན། དེ་མུར་མི་དེའི་མགོ་བོ་རྩིག་ལྡེབས་ལ་ཤུགས་ཀྱིས་བརྡབས་ནས་གསོད་
ཁོ་ཐག་ཡིན་སྙམ། ཡིན་ནའང་དྲང་མོར་བཤད་ན། ང་ལ་དེ་འདྲའི་སྙིང་སྟོབས་མེད་པ་
རང་ཉིད་ལ་གསལ་ཆ་ཡོད། ཡང་དེ་ལྟར་དྲན་པ་དང་ང་བཟོད་དུ་མེད་པའི་སྐྱོ་ཤས་ཤིག་
གིས་ཀུན་ནས་གཟིར་ཡོང་། ཁྱོད་ལ་དྲང་མོར་བཤད་ན། དུས་ཐོག་དེར་ང་ལ་རྩིག་ལྡེབས་
ཀྱི་ཡི་གེ་བསུབ་འདོད་ཀྱི་སེམས་ཡོད་ཀྱང་དེ་བསུབ་པའི་སྙིང་སྟོབས་ཀྱང་མེད་དེ། རྒྱུ་
མཚན་ནི་གལ་ཏེ་སུ་ཞིག་གིས་མཐོང་ཚེ་དེ་ནི་ངས་བྲིས་པ་རེད་སྙམ་ཡང་སྲིད་པས་ཡིན།
མཇུག་མཐར་སྐྲག་ཞོར་འདར་ཞོར་ལ་ངས་ཡི་གེ་དེ་བསུབས། དེ་ནས་སློབ་གསོའི་གཞུང་
ལས་ཁང་དུ་སོང་བ་ཡིན།
ང་རང་སློབ་གཙོའི་གཞུང་ལས་ཁང་དུ་འབྱོར་དུས། ཁང་བའི་ནང་དུ་ལོ་བརྒྱ་ཡིན་
ཡིན་འདྲ་བའི་བགྲེས་མོ་ཞིག་གིས་ཡི་གེ་གཏག་གིན་འདུག དེ་ནས་ངས་རྒན་མོ་དེར་ང་རང་
ནི4B-1འཛིན་གྲྭའི་ཧྥེ་བྷེ་ཡི་གཅེན་པོ་ཧྥེ་བྷེཀོལ་ཧྥིལཌ་ཡིན་ཞེས་བཤད་ཅིང་། ཡི་གེ་དེ་
ཅིས་ཀྱང་མོ་ལ་འཕྲོད་དུ་གཞུག་དགོས། ང་ལ་དོན་དག་གལ་ཆེན་ཞིག་ཡོད། ཨ་མ་ལགས་ན་
ཡི་ཡོད་སྟབས། དེ་རིང་ཉིན་གུང་མོ་ང་དང་མཉམ་དུ་ཕྱི་རོལ་ལ་ཟ་མ་བཟའ་རུ་འགྲོ་དགོས་
ཞེས་བཤད། རྨོ་མོ་དེ་ནི་མི་སེམས་བཟང་ཞིག་རེད། མོས་ངའི་ལག་གི་ཡི་གེ་བླངས་ཏེ་ཁྱིམ་
མཚེས་ཀྱི་བུ་མོ་ལ་སྤྲད་རྗེས། ཡི་གེ་དེ་ཧྥེ་བྷེ་ལ་སྤྲོད་པར་མངགས། དེ་ནས་ངས་རྨོ་མོ་དེ་དང་
ལབ་གླེང་འདྲ་བྱས་པ་ཡིན། ངས་མོ་ལ་ང་ཆུང་དུས་ཀྱི་སློབ་གྲྭའང་འདི་ཡིན་ལ། ངའི་གཅེན་
པོ་དང་གཅུང་པོ་གཉིས་ཀ་ཡང་སློབ་གྲྭ་འདི་ནས་ཐོན་ཞེས་བཤད། མོས་ང་ལ་ད་ལྟ་སློབ་གྲྭ་
གང་དུ་ཡོད་ཅེས་དྲིས་པར། ངས་པེན་སི་ཞེས་ལན་བཏབ། མོས་པེན་སི་ནི་སློབ་གྲྭ་ཡག་པོ་
ཞིག་ཡིན་ཞེས་སྨྲས། སྤྱིར་ན་ང་སྐད་ཆ་དེར་འཐད་པ་མེད་ཀྱང་། མོས་པེན་སི་ནི་སློབ་གྲྭ་ཡག་
པོ་ཞིག་ཏུ་རློམ་ཡོད་པས་ངས་དེ་མུར་བསྐྱུར་ཏེ་ཡར་མར་ཅི་ཡང་མ་བཤད། གལ་ཏེ་ཁྱོད་རང་
ཡིན་ན་ཡང་ལོ་བརྒྱ་ལ་ཉེ་བའི་རྨོ་མོ་ཞིག་ལ་པེན་སི་ཡག་པོ་མེད་ཚུལ་གླེང་མི་སྲིད་པ་ཁོ་
ཐག་ཡིན། དེ་ལྟར་ལབ་གླེང་ཉུང་ཙམ་བྱས་མཐར་ང་གཞི་ནས་རྡོག་ཐོན་པ་ཡིན། དགོད་བྲོ་
བ་ཞིག་ལ། འགྲོ་ཁར་རྨོ་མོ་དེས་ང་ལ “ཁྱེད་ཀྱི་རླུང་རྟ་རྒྱུག་པར་ཤོག” ཟེར། དེ་ནི་ཡར་སྔོན་
ང་པེན་སི་དང་ཁ་འབྲལ་དུས་རྒན་སི་པེན་སེར་གྱིས་བཤད་པའི་སྐད་ཆ་དེ་དང་གཅིག་པ་
གཅིག་རྐྱང་རེད། གནམ་རྒན་མ། ང་ངོ་མ་རང་ཉིད་གང་ཞིག་ལ་འགྲོ་དུས་གཞན་གྱིས “ཁྱེད་
ཀྱི་རླུང་རྟ་རྒྱུག་པར་ཤོག” ཅེས་བཤད་པ་ལ་གཏན་ནས་མི་དགའ། དེས་ང་སྐད་ཅིག་མ་
གཅིག་ལ་སྐྱོ་ཤས་ཀྱི་ཀློང་ལ་འཕེན་ངེས།
ཕྱིར་འགྲོ་དུས་ང་ཐེམ་སྐས་གཞན་ཞིག་ལས་མར་བབས་པ་ཡིན། རྩིག་ལྡེབས་ལས་
ངས་ཡང་བསྐྱར “གཡེམ” ཞེས་པའི་ཡི་གེ་གཞན་ཞིག་མཐོང་། ཡིན་ནའང་དེ་ནི་གྲིའམ་
ཅི་ཞིག་གིས་བརྐོས་པ་ཡིན་པས། བསུབ་མི་ཐུབ། ད་ནི་དངོས་གནས་སྐྱོབ་ཐབས་ཤིག་མི་
འདུག་པ་འདྲ། གལ་ཏེ་ཁྱོད་ལ་ལོ་ངོ་ས་ཡ་གཅིག་གི་ཁོམ་ལོང་ཡོད་ཀྱང་། འཇིག་རྟེན་
འདིར་བྲིས་པའི “གཡེམ” ཐམས་ཅད་ཁྱོད་ཀྱིས་བསུབས་མི་ཚར། མི་ཚར་ཁོ་ཐག་ཡིན།
སྐབས་དེར་ངས་སློབ་གྲྭའི་ངལ་གསོ་ར་བའི་ནང་གི་ཆུ་ཚོད་ལ་བལྟས་པ་ན་སྔ་དྲོའི་
ཆུ་ཚོད་བཅུ་གཅིག་དང་སྐར་མ་བཞི་བཅུ་རེད། ཧྥེ་བྷེ་ལ་འཕྲད་པར་དུས་ཡུན་མང་ཙམ་
ཡོད་པས། ཐད་ཀར་བཤམས་སྟོན་ཁང་དུ་སོང་བ་ཡིན། ངའི་སེམས་སུ་ནུབ་ཕྱོགས་སུ་མ་
སོང་བའི་སྔོན་ལ་ལྗེན·གྷ་ལ་གྷེར་ལ་ཁ་པར་ཞིག་བཏང་ན་བསམ་བྱུང་། ཡིན་ནའང་ངས་
མོ་ཕྱིར་ཁྱིམ་དུ་སླེབས་ཡོད་མེད་ཀྱང་གསལ་བོར་མི་ཤེས་པས་ཁ་པར་གཏོང་འདོད་ཀྱི་ཀུན་
སློང་དེ་ཡང་དེ་ནས་ཡལ།
བཤམས་སྟོན་ཁང་གི་སྒོ་འགྲམ་དུ་ཧྥེ་བྷེ་ལ་སྒུག་ཅིང་སྡོད་དུས། བྱིས་པ་ཆུང་ཆུང་
གཉིས་ངའི་གམ་དུ་ཡོང་སྟེ། དམར་གདུང་གང་དུ་ཡོད་མེད་དྲིས་བྱུང་། ང་ལ་སྐད་ཆ་དྲིས་
པའི་བྱིས་པ་དེའི་དོར་མའི་སྒྲོག་གུ་བསྒྲོགས་མེད་པས་ངས་ཁོ་ལ་གསལ་བཏབ་པ་ཡིན།
ཁོས་ཅི་མི་སྙམ་པར་སྒྲོག་གུ་སྒྲོག་ཞོར་ཡང་བསྐྱར་ང་ལ་དམར་གདུང་དེ་གང་དུ་ཡོད་མེད་
དྲིས། ངང་ཚུལ་དེ་མཐོང་བས་ང་རང་ཨེན་ཙམ་གྱིས་དགོད་ཁ་ཤོར་སོང་། ཡིན་ནའང་ངའི་
སེམས་ལ་རང་ཉིད་ཡང་བསྐྱར་བསྐྱུགས་མི་ཡོང་ངམ་སྙམ་ནས་ཨམ་གཙིགས་བསྡམས་ཏེ་
མ་བགད། “གྲོགས་པོ། དམར་གདུང་དེ་གང་དུ་ཡོད་དམ།” ཁོས་ཡང་བསྐྱར་ང་ལ “ཁྱོད་
ཀྱིས་ཤེས་སམ” ཞེས་དྲིས།
དེ་ནས་ངས་ཁོ་གཉིས་ལ་ལབ་གླེང་འདྲ་བྱས་པ་ཡིན། “དམར་གདུང་། དེ་ཅི་ཞིག་
ཡིན་ནམ།" ངས་བྱིས་པ་དེར་དེ་ལྟར་དྲིས།
“དེ་ཁྱོད་ཀྱིས་ཤེས་ངེས་ཡིན། དམར་གདུང་ཟེར་བ་ཡིན། ཤི་སོང་བའི་མི་རོ་ཁང་དུ་
བཞག་པ་དེ་ཚོ།”
ཁོས་རོ་སྒམ་ལ་རོ་ཁང་ཞེས་བཤད་པས་ང་ཨེན་ཙམ་མིན་ན་དགོད་ཁ་ཤོར་སོང་།
“ཁྱོད་གཉིས་ཀ་ཅིའི་ཕྱིར་སློབ་གྲྭར་མི་འགྲོ་བ་ཡིན།”
“དེ་རིང་སློབ་ཁྲིད་མེད།” བྱིས་པ་དེས་ང་ལ་དེ་ལྟར་བཤད། ཕར་བལྟས་ཚོད་དུ་
ཁོས་ང་ལ་རྫུན་བཤད་པ་ཤེས་ཡོང་། ཡིན་ནའང་ངས་ཅི་ཡང་མ་བཤད། དེ་དུས་ཧྥེ་བྷེ་ཡོང་
བར་ད་དུང་དུས་ཡུན་ངེས་ཅན་ཞིག་ཡོད་པས། ངས་ཁོ་གཉིས་ཀ་ཁྲིད་དེ་ཕྱིན་པ་ཡིན། ཨ་
ཙི། སྤྱིར་ན་ངས་དམར་གདུང་དེ་གང་དུ་ཡོད་པ་གསལ་བོར་ཤེས་ན་ཡང་། བཤམས་སྟོན་
ཁང་འདིར་མ་ཡོང་བར་དུས་ཡུན་རིང་བོ་འགོར་སོང་བས་ཅི་ཡང་དྲན་གྱིན་མི་འདུག
“ཁྱོད་གཉིས་ཀས་དམར་གདུང་ལ་ལྟ་འདོད་དམ།” ངས་དེ་ལྟར་དྲིས།
“འུན།”
“ཁྱོད་ཀྱི་གྲོགས་པོས་སྐད་ཆ་བཤད་མི་ཤེས་སམ།” ངས་ཁོ་ལ་དེ་ལྟར་དྲིས།
“ཁོ་ངའི་གྲོགས་པོ་མིན། ངའི་ནུ་བོ་ཡིན།”
“ཁོས་སྐད་ཆ་བཤད་མི་ཤེས་པ་ཨེ་རེད།” ངས་ཚིག་གཅིག་ཀྱང་མི་བཤད་པའི་བྱིས་
པ་དེ་ལ “ཁྱོད་ཀྱིས་སྐད་ཆ་བཤད་མི་ཤེས་སམ” ཞེས་དྲིས་པ་ཡིན།
“ཤེས།” ཁོས “ང་ལ་སྐད་ཆ་བཤད་འདོད་མེད” ཟེར།
ང་ཚོ་གཞི་ནས་དམར་གདུང་ཡོད་སར་སླེབས་སོང་། “ཨེ་ཇིབ་པ་ཚོས་མིའི་བེམ་པོ་
རོ་སྒམ་དུ་ཇི་ལྟར་འཇུག་པ་ཁྱོད་ཀྱིས་ཨེ་ཤེས།” ངས་བྱིས་པ་དེར་དེ་ལྟར་དྲིས།
“མི་ཤེས།"
“འོ། དེས་ན་ངས་ཁྱོད་ལ་བཤད་ཡ། ཁོ་ཚོས་བེམ་པོའི་ངོ་གདོང་རས་ཀྱིས་བཏུམས།
རས་དེའི་སྟེང་ལ་རྫས་འགྱུར་གྱི་སྨན་སྣ་གང་རུང་ཞིག་བསྐུས། དེ་ལྟར་བྱས་པས་མི་ལོ་སྟོང་
ཕྲག་འགར་པུར་སྒམ་དུ་བཅུག་ཀྱང་བེམ་པོའི་ངོ་གདོང་དེ་རུལ་མྱགས་སུ་མ་སོང་བ་རེད།
དེ་ཡང་ཨེ་ཇིབ་པ་མ་གཏོགས་སུས་ཀྱང་དེ་འདྲ་མི་ནུས། ཐ་ན་དེང་རབས་ཚན་རིག་གིས་
ཀྱང་དེ་འདྲ་མི་ནུས། ”
དམར་གདུང་ཡོད་སར་འགྲོ་དུས་བར་ཁྱམས་དོག་མོ་ཞིག་བརྒྱུད་དགོས་ལ། བར་
ཁྱམས་དེའི་རྩིག་པའི་ལྡེབས་སུ་ཧྥ་རའོ་ཡི་པུར་སྒམ་ལས་ཁྱེར་ཡོང་བའི་རྡོ་བརྩིགས་ཡོད་
པས་ཤིན་ཏུ་འཇིགས་སུ་རུང་བ་ཞིག་ཡིན། ངས་ཁོ་གཉིས་ཀར་བལྟས་པ་ན། བྱིས་པ་དེ་
གཉིས་ཀྱང་གནས་འདི་ལ་དགའ་བོ་མེད་པ་ཤེས་ཐུབ། སྐབས་དེར་ཁོ་གཉིས་ཀ་ང་དང་ཉེ་
བར་བཅར་ཞིང་། ཅི་ཡང་མི་སྨྲ་བའི་བྱིས་པ་དེ་ངའི་ཕུ་དུང་ལ་དམ་དུ་འཇུས་འདུག “ངེད་
གཉིས་ཕྱིར་འགྲོ་པཱ།” ཁོས་རང་གི་གཅེན་པོར “ད་ངས་བལྟས་ཚར། འགྲོ། ངེད་གཉིས་
ཕྱིར་འགྲོ།” དེ་ལྟར་བཤད་རྗེས་ཁ་ཕྱིར་འཁོར་ནས་བྲོས་སོང་།
“ཁོ་ཙི་གུ་ལས་ཀྱང་སྙིང་ཆུང་བ་ལ།” བྱིས་པ་གཞན་དེས་ང་ལ “བཞུགས་ཨ། ང་
འགྲོ་གི་ཡིན” ཞེས་བཤད་རྗེས་ཕྱིར་ཕྱིན་སོང་། ཁོ་གཉིས་ཀ་ལོག་རྗེས་དམར་གདུང་ཡོད་
སའི་ཁང་བ་དེར་ང་གཅིག་པུར་ལྷག་སོང་། དྲང་མོར་བཤད་ན་ང་ལ་དེ་ལས་དགའ་བ་ཞིག་
མི་འདུག དེ་རུ་ཡོད་ཚད་ལྷིང་འཇགས་སེ་འདུག སྐབས་དེར་ངས་རྩིག་ལྡེབས་ལས་ཅི་
ཞིག་མཐོང་སོང་བ་ཁྱོད་ཀྱིས་ནམ་ཡང་ཤེས་མི་སྲིད། དེ་རུ་ངས་ཡང་བསྐྱར “གཡེམ”ཞེས་
པའི་ཡི་གེ་དེ་མཐོང་བྱུང་། ཡི་གེ་དེ་རྩིག་ལྡེབས་ཀྱི་ཤེལ་སྒོའི་འོག་གི་རྡོ་བའི་སྟེང་བྲིས་
འདུག དེ་ནི་སྨྱུ་གུ་ཟིང་སྐྱ་ཞིག་གིས་བྲིས་པ་ཞིག་རེད།
དོན་དངོས་ནི་ཏག་ཏག་འདི་འདྲ་ཞིག་སྟེ། ཁྱོད་ཀྱིས་ལྷིང་འཇགས་དག་གཙང་གི་
ཁོར་ཡུག་ཅིག་ནམ་ཡང་རྙེད་མི་སྲིད། གལ་ཏེ་ཁྱོད་རང་ལྷིང་འཇགས་དག་གཙང་གི་ཁོར་
ཡུག་ཅིག་ཏུ་སླེབས་ན་ཡང་། ཁྱོད་ཀྱིས་ཞིབ་ཏུ་བལྟས་ཚེ། ཏག་ཏག་ལྟས་ངན་སུ་ཞིག་གིས་
ཁྱོད་ཀྱི་མིག་མདུན་གྱི་རྩིག་ལྡེབས་གང་རུང་ལ “གཡེམ” ཞེས་པའི་ཡི་གེ་ཞིག་བྲིས་མེད་
པའི་ངེས་པ་གཏན་ནས་མེད། གལ་ཏེ་ནམ་ཞིག་ང་རང་ཤི་བའི་ཚེ་ན། མི་ཚོས་ང་པུར་སྒམ་
དུ་བཅུག་སྟེ་ས་འོག་ཏུ་སྦ་ངེས་ལ། དུར་བྱང་སྟེང་དུ “ཧོལ་ཌེན་ཀོལ་ཧྥིལཌ” ཞེས་པ་
དང་ནམ་སྐྱེས་ནམ་ཤི་བའི་ཟླ་ཚེས་བྲི་ངེས་ཡིན། ཡིན་ནའང་ཏག་ཏག་དེའི་འོག་ཏུ་ཁྱོད་
ཀྱིས “གཡེམ” ཞེས་པའི་ཡི་གེ་ཞིག་མི་མཐོང་བའི་ངེས་པ་ཁྱོན་ནས་མེད་དོ། །
ང་རང་དམར་གདུང་བཞག་ཡོད་སའི་ཁང་བ་ལས་ཕྱིར་ཐོན་པ་ན་གསང་སྤྱོད་དུ་མི་
འགྲོ་ཀ་མེད་བྱུང་། དྲང་མོར་བཤད་ན་དེ་དུས་ངའི་གྲོད་ཁོག་ན་ཡི་འདུག ང་རང་གསང་
སྤྱོད་ལས་སྒོར་བུད་དེ་བཤམས་སྟོན་ཁང་གི་སྒོ་ཁར་སླེབས་པ་དང་གློ་བུར་འཁམས་ཏེ་ས་
ལ་འགྱེལ་སོང་། ང་རང་བརྒྱལ་བ་སངས་དུས་ལུས་སེམས་བདེ་བའི་ཚོར་བ་ཞིག་བྱུང་།
ངའི་དཔུང་བའི་སྟེང་ལ་རྨ་ཁ་ཆུང་ཆུང་ཞིག་བཟོས་འདུག དེ་ནི་ཏག་ཏག་ང་ས་ལ་འགྱེལ་
དུས་བསྣད་པ་རེད།
དེ་དུས་ཆུ་ཚོད་བཅུ་གཉིས་ལ་སླེབས་ཙམ་རེད། དེའི་སྟབས་ཀྱིས་ང་ཕྱིར་བཤམས་
སྟོན་ཁང་གི་སྒོ་ཁར་སོང་ནས་ཧྥེ་བྷེ་ལ་སྒུག་བསྡད་པ་ཡིན། ངའི་སེམས་ལ་དེ་ནི་མོ་དང་
མཇལ་འཕྲད་ཆེས་མཐའ་མ་དེ་ཡིན་ངེས་སྙམ། ཡང་ངའི་སེམས་ལ་མ་མཐའ་ཡང་ལོ་
འགའི་ནང་ལ་ནང་མི་ཚོ་དང་འཕྲད་མི་ཐུབ་སྙམ། ངས་རང་ཉིད་ལོ་སུམ་ཅུ་སོ་ལྔའི་མས་
ཡས་ཙམ་ལ་མ་གཏོགས་ཕྱིར་མི་ལོག་ཁོ་ཐག་ཡིན་བསམ། རྒྱུ་མཚན་ནི་གལ་ཏེ་ངའི་ནང་
མི་ཞིག་ན་ནས་འཆི་བར་ངེས་ན་ང་གཞི་ནས་ཁོའམ་མོ་གང་རུང་ལ་མཐའ་མཇུག་གི་ངོ་
འཕྲད་པར་ཡོང་ངེས་ལ་དེ་མ་གཏོགས་གཏན་ནས་ཕྱིར་མི་ཡོང་བའི་སེམས་ཐག་བཅད་པ་
ཡིན། ཡང་ངའི་སེམས་ལ་གལ་ཏེ་དེ་དུས་ང་ཁྱིམ་དུ་སླེབས་ཚེ། ཨ་མས་ང་མཐོང་བ་དང་ངུ་
སྲིད་ལ། མོས་ང་རང་ཕྱིར་མི་འགྲོ་བར་ཞུ་བ་བྱེད་པ་ཁོ་ཐག་ཡིན་སྙམ། དེ་དུས་ཀྱི་ང་ལོ་ན་
ཆེར་སོན་ཡོད་པས་དོན་དག་ཅི་ལ་ཕྲད་ཀྱང་སེམས་བག་ཕབ་སྟེ་བསམ་བློ་གཏོང་ཤེས་ཀྱི་
ཡོད་སྟབས། ངས་མོའི་སེམས་གསོས་ཏེ་ལྷོད་ལ་འབབ་ཏུ་འཇུག་ངེས་ལ། དེ་ནས་ངས་ཧྥེ་བྷེ་
ལ་དབྱར་ཁའམ་ཡང་ན་ཡེ་ཤུའི་འཁྲུངས་སྐར་གང་རུང་དུ་ང་ལ་སྐོར་རྒྱག་པར་ཤོག་ཅེས་
ལབ་སྲིད་ལ། D.B.ལ་ཡང་གལ་ཏེ་ཁོས་ལྷིང་འཇགས་ཀྱི་ཁོར་ཡུག་ཅིག་ཏུ་བག་ཕབ་སྟེ་
རྩོམ་ཡིག་འབྲི་འདོད་ན་ངའི་སར་ཤོག་ཅེས་བཤད་ངེས། ཡིན་ནའང་སྐབས་དེར་ངས་ཁོ་
ལ་ངའི་ཁང་བའི་ནང་དུ་བརྩམས་སྒྲུང་ཁོ་ན་འབྲི་བ་ལས་གློག་བརྙན་འཁྲབ་གཞུང་འབྲི་
མི་ཆོག་ཅེས་ནན་གྱིས་བཤད་ངེས། ངའི་སར་ཡོང་ན་ཁོ་ཚོས་སྒྲིག་ལམ་གཅིག་ངེས་པར་
བསྲུང་དགོས་ཡོད་དེ། དེ་ནི་ཚུལ་འཆོས་ཀྱི་ལས་ཀ་གཅིག་ཀྱང་ལས་མི་ཆོག་པ་དེ་ཡིན།
སྐབས་དེར་ཆུ་ཚོད་བཅུ་གཉིས་དང་སྐར་མ་ཉེར་ལྔར་སླེབས་པས་ངས་སྔར་གྱི་བགྲེས་
མོ་དེ་གློ་བུར་དུ་དྲན། ངའི་སེམས་ལ་རྒན་མོ་དེས་ཡི་གེ་དེ་ཧྥེ་བྷེ་ལ་སྤྲོད་དུ་མི་འཇུག་པའམ་
ཡང་ན་མོས་ཡི་གེ་དེ་བསྲེགས་མི་འཇོག་གམ་སྙམ། དེ་ལྟར་དྲན་པས་ང་ལ་སྡོད་མི་ཚུགས་
པའི་བྲེལ་དངངས་ཤིག་སྐྱེ་ཡོང་། ང་རྡོག་ཐོན་པའི་ཡར་སྔོན་ལ་ཧྥེ་བྷེར་ལན་གཅིག་ཐུག་
དགོས། ངས་ཅིས་ཀྱང་མོའི་འཁྲུངས་སྐར་རོལ་བྱེད་ཀྱི་དངུལ་ཕྱིར་སྤྲོད་དགོས། གནམ་རྒན་
མ། དེ་ལྟར་དྲན་པས་ང་ལ་དངོས་གནས་དངངས་འཚབ་སྐྱེ་ཡོང་།
ངའི་སེམས་ལ་ཡར་མར་མང་པོ་ཞིག་དྲན་གྱིན་པའི་དུས་དེར། མོ་གཞི་ནས་ངའི་
མཐོང་ལམ་དུ་མངོན་བྱུང་། ངས་དེ་འདྲ་གསལ་བོ་ཞིག་མཐོང་ཐུབ་པའི་རྒྱུ་མཚན་ནི་མོས་
ཏག་ཏག་ངའི་ཞྭ་མོ་དམར་པོ་དེ་གྱོན་ཡོད་པས་ཡིན། དེ་ནས་ང་ཐེམ་སྐས་ལས་བབས་ཏེ་
མོའི་ཕྱོགས་སུ་སོང་། ཡིན་ནའང་ངས་ཧ་མི་གོ་ཞིག་ནི་མོས་འདྲུད་སྒམ་གཏོས་ཆེ་བ་ཞིག་
ཁྱེར་འདུག སྐབས་དེར་མོས་ཏག་ཏག་འདྲུད་སྒམ་དེ་དྲུད་ནས་གཞུང་ལམ་རྒལ་གྱིན་
འདུག མོ་ང་དང་ཉེ་བར་སླེབས་པ་ན་དེ་ནི་ངའི་འདྲུད་སྒམ་རྙིང་གོག་དེ་ཡིན་པ་ངོ་ཤེས།
དེ་ནི་ང་ཝུ་ཊོན་སློབ་འབྲིང་འགྲིམ་དུས་ཀྱི་འདྲུད་སྒམ་ཡིན། མོས་ཅིའི་ཕྱིར་འདྲུད་སྒམ་དེ་
ཁྱེར་ཡོང་བ་ཡིན་ནམ། ངས་སྔར་བཞིན་ཧ་མ་གོ ངའི་གམ་དུ་སླེབས་པ་ན་དབུགས་ཧལ་
ཧལ་ངང “ཝ་ཡེ” ཞེས་བོས་བྱུང་། འདྲུད་སྒམ་དེ་ཆེ་དྲགས་པས་མོས་མ་ཁྱག་པ་འདྲ།
“ངས་ཁྱོད་མ་ཡོང་བ་རེད་སྙམ་བྱུང་།” ངས་མོར “ཁྱོད་ཀྱིས་འདྲུད་སྒམ་དུ་ཡང་
སྙིང་ཅི་ཞིག་བཅུག་ཡོད་དམ། ང་ལ་ཅི་ཡང་མི་མཁོ། ང་འདི་ལྟར་དུ་འགྲོ་བསམ་ཡོད། ངས་
མེ་འཁོར་འབབ་ཚུགས་སུ་བཞག་པའི་འདྲུད་སྒམ་དེ་གཉིས་ཀའང་འཁྱེར་མི་འདོད། ཁྱོད་
ཀྱིས་འདིའི་ནང་དུ་ཅི་ཞིག་བླུགས་ཡོད་དམ།”
མོས་འདྲུད་སྒམ་སར་བཞག་སྟེ “ངའི་ལྭ་བ་བཞག་ཡོད།” མོས་ང་ལ “ང་ཁྱོད་དང་
ལྷན་དུ་འགྲོ་འདོད། ཆོག་གམ། ཨེ་ཆོག" ཟེར།
“ཁྱོད་ཀྱིས་ཅི་ཟེར།” མོས་དེ་ལྟར་བཤད་པས་ང་གློ་བུར་མགོ་ཡུ་འདྲ་ཞིག་འཁོར་
ཡོང་། ངས་ལྷ་ཆེན་པོ་དཔང་དུ་བཞག་ཆོག སྐད་ཅིག་མ་དེར་ཡང་བསྐྱར་འཁམས་ཏེ་
འགྱེལ་མི་འགྲོའམ་སྙམ་པའི་ཚོར་བ་ཞིག་སྐྱེས།
“གཞན་གྱིས་མི་མཐོང་བའི་ཆེད་དུ་ང་རྒྱབ་ལོགས་ཀྱི་ཐེམ་སྐས་ལས་བབས་པ་ཡིན།
འདྲུད་སྒམ་འདིའི་ནང་ན་ངའི་ལྭ་བ་ཆ་ཚང་གཉིས་མ་གཏོགས་གཞན་མེད། ང་རང་ཁྱོད་
དང་ལྷན་དུ་འགྲོ་མི་ཆོག་གམ། ཧོལ་ཌེན། ང་ཡང་འཁྲིད་རོགས། ང་ཁྱོད་དང་མཉམ་དུ་
འགྲོ་འདོད། ངས་ཁྱོད་ལ་ཞུ་བ་བྱེད།”
“མི་ཆོག ཁ་ཚུམས།”
ང་ལ་དངོས་གནས་འཁམས་ཏེ་འགྱེལ་འགྲོ་བའི་ཚོར་བ་ཞིག་སྐྱེ་ཡོང་།
“ཅིའི་ཕྱིར་མི་ཆོག་པ་ཡིན། ངས་ཁྱོད་ལ་ཞུ་བ་བྱེད། ཧོལ་ཌེན། ང་ཁྱོད་དང་མཉམ་
དུ་འགྲོ་འདོད་པ་ཙམ་ཡིན། ངས་ཁྱོད་ལ་དཀའ་ལས་གང་ཡང་མི་བཟོ། ཁྱོད་ཀྱིས་ང་རང་
ཁྲིད་དང་། ངས་ལྭ་བའང་མ་ཁྱེར་ན་ཆོག”
“ཁྱོད་འགྲོ་མི་ཆོག ངས་མི་གཅིག་ཀྱང་མི་འཁྲིད་ཁོ་ཐག་ཡིན། དེའི་སྟབས་ཀྱིས་
ཁྱོད་ཁ་རོག་སྡོད་ཟེར་བ་ཡིན།”
“ངས་ཁྱོད་ལ་ཞུ་བ་བྱེད། ཧོལ་ཌེན། ཁྱོད་ཀྱིས་ང་འཁྲིད་རོགས། ངས་ཁྱོད་ལ་ཅི་
ཡང "
“ཁྱོད་འཁྲིད་མི་ཉན། ཁ་ཚུམས། འདྲུད་སྒམ་དེ་ང་ལ་བྱིན།” ངས་དེ་ལྟར་བཤད་
རྗེས་མོའི་ལག་གི་འདྲུད་སྒམ་དེ་བཙན་གྱིས་ཚུར་བླངས། སྐབས་དེར་ངས་མོར་གཅར་རྡུང་
ཞིག་བྱ་འདོད་སྐྱེས་བྱུང་། སྐད་ཅིག་མ་དེར་ངས་ངོ་མ་དེ་ལྟར་བྱེད་དགོས་བསམ།
མོ་ཡུས་ཆེན་པོས་ངུས་བྱུང་།
“ངས་ཁྱོད་སློབ་གྲྭའི་ཟློས་གར་ཁྲོད་ཀྱི་འཁྲབ་སྟོན་ལ་ཞུགས་ངེས་བསམ་པ་ཡིན།”
ངས་མོར “ད་ལྟ་ཁྱོད་ཀྱིས་ཅི་ཞིག་བྱ་འདོད་པ་ཡིན། ཁྱོད་ཀྱིས་ཟློས་གར་འཁྲབ་སྟོན་ཡང་
མི་བྱེད་དམ།” ངས་དེ་ལྟར་བཤད་པས་མོ་སྔར་ལས་ཀྱང་ཤུགས་ཆེན་པོས་ངུས། མོ་ང་དང་
མཉམ་དུ་སོང་ན་སློབ་གྲྭའི་ཟློས་གར་གྱི་འཁྲབ་སྟོན་ལ་ཞུགས་མི་ཐུབ་པས་ང་མོའི་སྟེང་ལ་
ཚིག་པ་ཟོས་ཡོང་།
“ཤོག” ངས་མོ་ཁྲིད་དེ་བཤམས་སྟོན་ཁང་གི་ཐེམ་སྐས་ལས་ཡར་འཛེགས་པ་ཡིན།
ངའི་སེམས་ལ་མོ་དེ་གར་སྡོད་དུ་བཅུག་རྗེས་ངས་འདྲུད་སྒམ་དེ་བཤམས་སྟོན་ཁང་
དུ་བཅོལ་བསམ་པ་ཡིན། དེ་ལྟར་བྱས་ན་མོ་ཕྱི་དྲོར་ནང་དུ་ལོག་དུས་བླང་ཆོག “ཤོག
མགྱོགས་པོར་ཤོག ” ངས་དེ་ལྟར་སྐད་བརྒྱབ།
ཡིན་ནའང་མོ་ངའི་རྗེས་སུ་མ་ཡོང་། དེ་ནས་ངས་འདྲུད་སྒམ་དེ་བཅོལ་རྗེས་ཕྱིར་མོའི
གམ་དུ་ཡོང་། དེ་དུས་མོ་ད་དུང་སྔར་མལ་ན་འགྲེང་འདུག ང་མོའི་གམ་དུ་འབྱོར་བ་ན་མོ་
ཁ་ཕར་འཁོར་ནས་ང་ལ་ཁ་ཡ་མི་བྱེད། མོས་ནམ་རྒྱུན་ཡང་འདི་ལྟར་བྱེད་ཀྱིན་ཡོད། “ད་
ང་གང་དུའང་མི་འགྲོ། ངའི་འཆར་གཞི་འགྱུར་སོང་། ད་ཁྱོད་མ་ངུ་།” ངས་དེ་ལྟར་བཤད།
དགོད་བྲོ་བ་ཞིག་ལ་མོའི་ངུ་མཚམས་སྔར་ནས་ཆད་འདུག “འགྲོ། ངས་ཁྱོད་རང་སློབ་
གྲྭར་བསྐྱལ། ད་མ་སོང་ན་སློབ་ཐུན་འཚོག་རྒྱུ་རེད།”
ངས་དེ་ལྟར་བཤད་ཀྱང་མོས་ང་ལ་ཁ་ཡ་མི་བྱེད་པར་ཕར་འཁོར་ནས་འདུག ངས་
མོའི་ལག་པ་ནས་འཛིན་སྙམ་ཡང་མོས་འཛིན་དུ་མ་བཅུག
“གུང་ཟས་ཨེ་ཟོས། ཁྱོད་ཀྱིས་ད་དུང་ཟོས་མེད་པ་ཁོ་ཐག་ཡིན།”
མོས་སྔར་བཞིན་ང་ལ་ཚིག་གཅིག་ཀྱང་མ་བཤད། ཞྭ་མོ་དམར་པོ་དེ་ངའི་ཕྱོགས་སུ
གཡུགས་རྗེས་ཁ་ཕར་འཁོར་ནས་ཅི་ཡང་མི་སྨྲ། ང་ངོ་མ་ཁོང་ཁྲོ་ལངས་བྱུང་། ཡིན་ནའང་
ངས་ཅི་ཡང་མ་བཤད་པར་ས་ལ་ལྷུང་བའི་ཞྭ་མོ་དེ་ཡར་བླངས་ནས་ཨམ་ཕྲག་ཏུ་བཅུག
“ཝ་ཡེ། འགྲོ། ངེད་གཉིས་མཉམ་དུ་སློབ་གྲྭར་འགྲོ།" ངས་དེ་ལྟར་བཤད།
ང་སློབ་གྲྭར་མི་འགྲོ།” མོས་དེ་ལྟར་བཤད་པས་ང་ཡང་རེ་ཞིག་ཟེར་རྒྱུས་ཕོངས་ཏེ་
གནས་གཅིག་ཏུ་ཧད་དེ་ལུས་སོང་།
“ཁྱོད་རང་ངེས་པར་དུ་སློབ་གྲྭར་འགྲོ་དགོས། ཁྱོད་ཀྱིས་ཟློས་གར་དེ་འཁྲབ་སྟོན་
བྱེད་བསམ་པ་མིན་ནམ། བྷེ་ནེ་ཌིག་ཊ•ཨར་ནོལ་ཌ་ཞེས་པའི་མི་སྣ་དེ་འཁྲབ་འདོད་པ་
མིན་ནམ།” ངས་དེ་ལྟར་དྲིས།
“ངས་འཁྲབ་མི་འདོད། "
“ཁྱོད་ལ་འཁྲབ་འདོད་ཡོད། དེ་ངས་ལོས་ཤེས། འགྲོ། ངེད་གཉིས་མཉམ་དུ་འགྲོ།”
ངས་མོར “ང་ངོ་མ་གང་དུའང་མི་འགྲོ། དེ་ངས་ཁྱོད་ལ་ཁས་བླངས་པ་ཡིན། ངས་ངོ་མ་
བཤད་པ་ཡིན། ང་ཁྱིམ་ལ་འགྲོ་རྒྱུ་ཡིན། ཁྱོད་རང་སློབ་གྲྭར་བསྐྱལ་རྗེས་ང་ཁྱིམ་ལ་ལོག་གི་
ཡིན། སྔོན་ལ་ང་མེ་འཁོར་འབབ་ཚུགས་ལ་སོང་ནས་འདྲུད་སྒམ་ལེན་དགོས། དེ་ནས་ཐད་
ཀར-"
“ངས་ཁྱོད་ལ་བཤད་ཟིན་པ་མིན་ནམ། ང་སློབ་གྲྭར་མི་འགྲོ་ཁོ་ཐག་ཡིན། ཁྱོད་
གང་ལ་འགྲོ་དགོས་ན་དེར་སོང་།” མོས་ང་ལ “རང་གིས་ཁ་ཚུམས་ཤིག” ཟེར། འདི་ནི་
ཐེངས་དང་པོར་མོས་ང་ལ་ཁ་ཚུམས་ཞེས་བཤད་པ་ཡིན། གནམ་རྒན་མ། སྐད་ཆ་དེ་ནི་དེ་
འདྲའི་རྣ་བར་གཟན་པ་ཞིག་རེད་ཨང་། དེ་ནི་སྡིགས་མོ་བྱས་པ་ལས་ཀྱང་རྣ་བར་གཟན།
ངས་མོའི་ཕྲག་པའམ་ཡང་ན་ལག་པ་ནས་འཛིན་བསམ་དུས་མོས་གཏན་ནས་རེག་ཏུ་མི་
འཇུག་པར་མ་ཟད། སྔར་བཞིན་ཁ་ཕར་འཁོར་ནས་ང་ལ་ཁ་ཡ་མི་བྱེད།
“ཝ་ཡེ། ཁྱོད་ང་དང་མཉམ་དུ་འཆམ་འཆམ་ལ་འགྲོ་འདོད་དམ།” ངས་མོར “རི་
དྭགས་གླིང་གའི་ནང་ལ་འཆམ་འཆམ་དུ་འགྲོ་འདོད་དམ། གལ་ཏེ་དེ་རིང་ཕྱི་དྲོར་ཁྱོད་
སློབ་གྲྭར་འགྲོ་རུ་མ་བཅུག་ན། ཁྱོད་ང་དང་མཉམ་དུ་འཆམ་འཆམ་ལ་འགྲོ་འདོད་དམ། ད་
ངའི་ཁ་ལ་ཅིག་ཉན་རོགས།”
མོས་སྔར་བཞིན་ཁ་ཡ་མ་བྱས་པས་ངས་ཡང་བསྐྱར “གལ་ཏེ་དེ་རིང་ཕྱི་དྲོར་ཁྱོད་
རང་སློབ་བྱོལ་བྱས་ན། ང་དང་མཉམ་དུ་སོང་ཆོག་གམ། ངའི་ཁ་ལ་ཉོན་ཨ། སང་ཉིན་ནས་
བཟུང་སྟེ་སློབ་གྲྭར་སོང་ཆོག དེ་དུས་ཡང་བསྐྱར་ཕྲུ་གུ་ཡག་པོ་ཞིག་བྱས་ཆོག་པ་ཡིན།
ཨེ་གོ”
“ང་འགྲོ་ཡང་སྲིད་ལ་མི་འགྲོ་ན་ཡང་ཐང་།” མོས་དེ་ལྟར་བཤད་རྗེས་ཡར་འགྲོ་
མར་ཡོང་གི་རླངས་འཁོར་ལ་ཁ་ཡ་ཙམ་ཡང་མི་བྱེད་པར་ཐད་ཀར་གཞུང་ལམ་གྱི་ཕ་རོལ་
ལ་བརྒྱུགས་ནས་ཕྱིན་སོང་། སྐབས་འགར་མོ་སྨྱོན་མ་ཞིག་དང་ཁྱད་མེད།
དེ་ནས་མོའི་རྗེས་སུ་མ་འབྲངས་པར་གླིང་གའི་ཕྱོགས་སུ་སོང་བ་ཡིན། མོ་ངའི་རྗེས་
སུ་ཡོང་ཁོ་ཐག་ཡིན། མོ་ཁ་ཚུར་འཁོར་ནས་ང་ལ་མ་བལྟས་ན་ཡང་། མིག་ཟུར་གྱིས་ང་
གར་འགྲོ་འཚོས་ཡོད་པ་ངའི་སེམས་ན་ཁྲིགས་ཁྲིགས་ཡིན། ང་རང་མུ་མཐུད་དུ་གླིང་གའི་
ཕྱོགས་སུ་སོང་། སྐབས་དེར་སྤྱི་འཁོར་ཞིག་གིས་གློ་བུར་ངའི་མཐོང་ལམ་བཅད་པས་ཡུད་
ཙམ་ལ་མོ་མཐོང་མ་བྱུང་། ང་རང་གླིང་གའི་སྒོ་འགྲམ་དུ་སླེབས་པ་དང་སྐད་ཤུགས་ཆེན་
པོས “ཧྥེ་བྷེ། མགྱོགས་པོར་ཤོག ང་རི་དྭགས་གླིང་གར་འགྲོ་རྒྱུ་ཡིན” ཞེས་བོས་པ་ཡིན།
ང་ལ་མ་བལྟས་ན་ཡང་མོས་ངའི་སྐད་ཆ་གོ་ཡོད་པ་ཁོ་ཐག་ཡིན། ཐེམ་སྐས་ཤིག་ལས་མར་
བབས་ཏེ་རི་དྭགས་གླིང་གའི་ཕྱོགས་སུ་འཁོར་དུས། མོ་ཡང་ངའི་རྗེས་སུ་འབྲངས་ནས་
ཡོང་གིན་པ་ངས་མཐོང་བྱུང་།
ཉིན་དེའི་གནམ་གཤིས་ཡག་པོ་མེད་པས་རི་དྭགས་གླིང་གའི་ནང་དུ་མི་མང་པོ་མི་
འདུག མཚོ་སེང་ཡོད་སའི་རྫིང་བུའི་འགྲམ་དུ་མི་རེ་འགའ་ཡོད་པས་ང་དེར་སོང་བ་ཡིན།
སྐབས་དེར་ཧྥེ་བྷེ་ཡང་དེ་རུ་འོང་གིན་འདུག ང་ཁ་ཕྱིར་འཁོར་ནས་མོར་བལྟས་པ་ན་མོས་
འགྲོ་མཚམས་བཞག་སྟེ་མཚོ་སེང་ལ་ལྟ་ཁུལ་བྱས། སྐབས་དེར་མི་རེ་འགས་མཚོ་སེང་ལ་
ཉ་སྟེར་གྱིན་འདུག དེ་ནས་མོས་མཉམ་འཇོག་གིན་མེད་པའི་གླགས་ཤིག་བཙལ་ནས་ང་
ག་ལེར་མོའི་རྒྱབ་ཕྱོགས་སུ་སོང་སྟེ་ལངས་བསྡད་པ་ཡིན། མོའི་ཕྲག་པར་ལག་པ་འཇོག་
པ་སོགས་ཅི་ཡང་མ་བྱས་པར་ལངས་བསྡད་པ་ཡིན། ལན་རེར་བྱིས་པ་འདི་ཚོ་གཏན་ནས་
དཀྲོག་མི་ཉན།
མཚོ་སེང་ལ་བལྟས་རྗེས་མོས་སྔར་བཞིན་ང་ལ་ཁ་ཡ་མི་བྱེད་ན་ཡང་། ངེད་གཉིས་
ཀའི་བར་ཐག་སྔར་ལས་ལྡབ་འགྱུར་གྱིས་ཇེ་ཉེར་ཕྱིན་ཡོད། དེ་ནས་ངེད་གཉིས་ཀ་རི་དེའུ་
ཞིག་ལ་འཛེགས་ཏེ་དོམ་ལ་ལྟ་རུ་སོང་བ་ཡིན། དེ་རུ་བྱང་སྣེའི་དོམ་དཀར་གཅིག་དང་དྲེད་
ཅིག་ཡོད་མོད། དྲེད་དེ་ཁུང་བུ་ལས་ཕྱིར་མི་ཡོང་བས་འཕོངས་མ་གཏོགས་མཐོང་མ་ཐུབ།
ཞྭ་ཆེན་པོ་རྣ་བ་ཁེབས་པ་ཞིག་གྱོན་པའི་བྱིས་པ་ཞིག་གིས་རང་གི་ཨ་ཕར “པ་ལགས།
དྲེད་དེ་ཁུང་བུ་ལས་ཕྱིར་ཡོང་དུ་འཇུག་རོགས། ཕྱིར་ཐོན་ཤོག” ཅེས་སྐད་རྒྱག་གིན་འདུག
ངས་དེ་མཐོང་བས་དགོད་ཁ་ཤོར་སོང་། སྐབས་དེར་གམ་གྱི་ཧྥེ་བྷེ་ལ་བལྟས་པ་ན་མོ་གཏན་
ནས་མ་བགད། བྱིས་པ་ཚོ་ནི་ནམ་རྒྱུན་འདི་འདྲ་ཞིག་རེད། ཁོ་ཚོ་རླུང་ལངས་དུས་ཨམ་
གཙིགས་བསྡམས་ཏེ་དགོད་མི་སྲིད།
དོམ་ལ་བལྟས་རྗེས་ངེད་གཉིས་ཀ་རི་དྭགས་གླིང་ག་དང་ཁ་བྲལ་བ་ཡིན། ངེད་གཉིས་
ཀས་གླིང་གའི་ལམ་ཕྲན་ཞིག་དེད་དེ་སོང༌། ཧྥེ་བྷེ་ཡིས་སྔར་བཞིན་ང་ལ་ཁ་ཡ་མི་བྱེད།
སྐབས་ཤིག་ལ་མོའི་ལྭ་བའི་སྐ་རགས་ནས་བཟུང་བ་ན་མོས་ཤུགས་ཀྱིས་འཐེན་ཏེ་འཛིན་
དུ་མ་བཅུག མོས་ང་ལ “ཁྱོད་ཀྱི་ལག་པ་དེ་ཕར་ལ་འཁྱེར་རོགས” ཟེར། ཕར་བལྟས་
ན་མོ་ད་དུང་ངའི་སྟེང་ལ་རླུང་ལངས་ཡོད་པ་རྟོགས་ཐུབ། ངེད་གཉིས་དེ་ལྟར་མུ་མཐུད་
དུ་སོང་སོང་བ་ན་རིམ་གྱིས་སྐོར་རྒྱག་ཤིང་རྟ་དང་ཇེ་ཉེ་ནས་ཇེ་ཉེར་ཕྱིན། ངས་ལོ་ངོ་ལྔ་
བཅུའི་ཡུན་ལ་གྲག་པའི་གནའ་བོའི་གླུ་དབྱངས་དེ་ཡང་བསྐྱར་ཐོས་ཡོང་། གླུ་དེའི་མིང་ལ
《ཝ་ཡེ། རྨ་རི》ཟེར། ང་ཆུང་དུས་ནས་ཁོ་ཚོས་རོལ་དབྱངས་འདི་གཏོང་གི་འདུག
“ངའི་སེམས་ལ་སྐོར་རྒྱག་ཤིང་རྟ་འདི་དགུན་ཁར་སྤྱོད་ཀྱི་མེད་སྙམ།” ཧྥེ་བྷེ་ཡིས་
དེ་ལྟར་ཟེར། མོས་ཐེངས་དང་པོར་དེ་ལྟར་བཤད། ཕར་བལྟས་ན་ཚིག་དེ་གློ་བུར་དུ་ཁ་ནས་
ཤོར་སོང་བ་འདྲ།
“ཡེ་ཤུའི་འཁྲུངས་སྐར་ལ་སླེབ་གྲབས་ཡོད་པས་ཡིན་ཡང་སྲིད།” ངས་དེ་ལྟར་བཤད།
དེ་ལ་མོས་ཅི་ཡང་མ་བཤད།
“ཁྱོད་ཤིང་རྟ་ལ་འདུག་འདོད་དམ།” ངས་དེ་ལྟར་བཤད། ངའི་སེམས་ལ་མོ་ཤིང་
རྟ་ལ་འདུག་འདོད་ཡོད་ངེས་སྙམ། མོ་ད་དུང་ལོ་ཆུང་། དེ་དུསD.B.དང་ཨ་ལིའེ་དང་ངེད་
གསུམ་པོས་མོ་ཁྲིད་ནས་གླིང་གར་ནམ་ཡོང་ན། མོ་ཆེས་དགའ་བ་ནི་ཤིང་རྟ་འདི་ཡིན། “ད་
ང་ལོ་ཆེ་སོང་།” ངའི་སེམས་ལ་མོས་སྔར་བཞིན་ང་ལ་ཁ་ཡ་མི་བྱེད་སྙམ་ཡང་། ད་རེས་
མོས་ང་ལ་ཁ་གྲག་བྱུང་།
“ཁྱོད་ལོ་ཆེན་པོ་ཡོད་པ་མ་རེད། སོང་། ཁྱོད་ཤིང་རྟར་འདུག་ཏུ་སོང་དང་། ངས་འདི་
རུ་ཁྱོད་ལ་སྒུག་འདུག" ངས་དེ་ལྟར་བཤད། སྐབས་དེར་ཏག་ཏག་བྱིས་པ་འགའ་ཤིང་རྟ་ལ་
སྡོད་ཀྱིན་འདུག བྱིས་པ་དེ་ཚོ་དངོས་གནས་ཆུང་ཆུང་ཤ་སྟག་རེད། ཁོ་ཚོའི་ཕ་མ་ཚོས་ཕྱི་
རོལ་ན་སྒུག་འདུག ང་རང་ཕར་སོང་ནས་ཧྥེ་བྷེ་ལ་སྤ་སེ་ཞིག་ཉོས་པ་ཡིན། “འདི།” ངས་
སྤ་སེ་ཧྥེ་བྷེ་ཡི་ལག་ཏུ་འཇོག་ཞོར་ཡང་བསྐྱར“སྒོར་ལྷག་དེ་འདི་རེད། ད་ང་ལ་མི་དགོས།”
མོས་བསྐྱིས་པའི་དངུལ་མོ་ལ་སྤྲད།
“དེ་ཁྱེད་ཀྱིས་ཟུངས། ཁྱོད་ཀྱིས་ཉོར་སྡོད།" མོས་ཡང་བསྐྱར་ང་ལ “ཁྱེད་ཀྱིས་ཉར་
རོགས" ཟེར།
སྤྱིར་ན་མི་ཚོས་ང་ལ་ཁྱེད་ཅེས་ཞེ་ས་བྱེད་དུས་ང་ལ་དོགས་མི་བདེ་བའི་སྣང་བ་སྟེར་
གྱིན་ཡོད་ལ། ཁྱད་པར་དུ་ཧྥེ་བྷེ་ཡིས་དེ་ལྟར་བཤད་པས་ང་ལ་ཤིན་ཏུ་མི་བདེ་བའི་ཚོར་བ་
ཞིག་བྱིན་ན་ཡང་། ངས་དངུལ་དེ་ཕྱིར་རང་གི་ཨམ་ཕྲག་ཏུ་བཅུག་པ་ཡིན།
“ཁྱོད་མི་འདུག་གམ།” མོས་ང་ལ་དེ་ལྟར་དྲིས། སྐབས་དེའི་མོའི་རྣམ་འགྱུར་ལ་
བལྟས་ན། ད་ནི་མོ་ངའི་སྟེང་ལ་རླུང་ལངས་མེད་པ་ཤེས་ཡོང་།
“ཐེངས་རྗེས་མར་འདུག་ཡ། ཁྱོད་ཀྱིས་སྤ་སེ་ཁྱེར་ཡོད་དམ།”
“ཁྱེར་ཡོད།”
“སོང་དང་། ང་ཕ་གའི་རྐུབ་སྟེགས་སུ་བསྡད་དེ་ཁྱོད་ལ་བསྒུག” ངས་དེ་ལྟར་
བཤད་རྗེས་ཕར་སོང་ནས་རྐུབ་སྟེགས་དེར་བསྡད། མོས་སྐོར་བ་གཅིག་བརྒྱབ་རྗེས་མདོག་
ཁམ་ནག་ཅན་གྱི་ཤིང་རྟ་རྙིང་གོག་ཅིག་ལ་ཞོན་པ་དང་ཅུང་མ་འགོར་བར་ཤིང་རྟ་འཁོར་
མགོ་བརྩམས། ཤིང་རྟར་ཞོན་ནས་སྐོར་བ་འཁོར་གྱིན་པའི་བྱིས་པ་རེ་འགའ་མ་གཏོགས་
མི་འདུག སྐབས་དེར《དུ་སྤྲིན་གྱིས་ཁྱོད་ཀྱི་མཐོང་ལམ་བསྒྲིབས་སོང》ཞེས་པའི་རོལ་
དབྱངས་ཤིག་གཏོང་མགོ་བརྩམས། རོལ་དབྱངས་དེར་རྫི་སི་རོལ་མོའི་གདངས་ཤིན་ཏུ་ལྕི་
ནའང་རྣ་བར་འཇེབས་པ་ཞིག་རེད། མོ་ཤིང་རྟ་ལས་འགྲིལ་མི་ཡོང་ངམ་སྙམ་གྱིན་ང་ལ་གློ་
བུར་བའི་སེམས་ཁྲལ་ཞིག་སྐྱེས་བྱུང་། ཡིན་ནའང་ངས་མོར་ཅི་ཡང་མ་བཤད།
སྐོར་བ་འཁོར་ཚར་རྗེས་མོ་ངའི་གམ་དུ་བརྒྱུགས་ཡོང་ནས “ད་ཐེངས་ད་ཁྱོད་ཀྱང་
ང་དང་མཉམ་དུ་བཞོན་ཨ” ཟེར།
“མིན། ངས་ཁྱོད་ལ་བལྟས་བསྡད་ན་དེ་དགའ།” དེ་ལྟར་བཤད་རྗེས་མོའི་ལག་དུ་སྤ་
སེ་ཉོ་བྱེད་ཀྱི་དངུལ་འགའ་བཞག་སྟེ “ཁྱོད་རང་སོང་ནས་སྤ་སེ་འགའ་ཉོས་དང” ཞེས་
བཤད་པ་ཡིན།
མོས་ངའི་ལག་གི་དངུལ་བླངས་ཏེ་ང་ལ “ད་ང་ཁྱོད་ཀྱི་སྟེང་ལ་ཁོང་ཁྲོ་མི་ལང” ཟེར།
“འུན། ངས་ཤེས་སོང་། ད་མགྱོགས་པོར་སོང་དང་། ཡང་འཁོར་མགོ་རྩོམ་རྒྱུ་རེད།”
སྐབས་དེར་མོས་གློ་བུར་དུ་ང་ལ་འོ་ཞིག་བྱས་རྗེས་མཛུབ་མོ་གནམ་ལ་ཀེར “ད་ཆར་
བ་འབབ་རྒྱུ་རེད། ཆར་བ་བབས་བྱུང” ཟེར།
“འུན། རེད། ”
དེའི་རྗེས་སུ་མོས་ངའི་ཨམ་ཕྲག་ཏུ་ལག་པ་བཏང་སྟེ་ཞྭ་མོ་དེ་བླངས་ནས་ངའི་མགོ་ལ་
བསྐོན། མོའི་བཟོ་ལྟ་དེས་ང་ལ་དགའ་བ་དཔག་མེད་ཅིག་བྱིན་སོང་།
“ཁྱོད་ལ་ཞྭ་འདི་མི་དགོས་སམ།” ངས་མོ་ལ་དེ་ལྟར་དྲིས།
“ཏོག་ཙམ་རིང་ལ་ཁྱོད་ཀྱིས་གྱོན་ཆོག”
“ལགས་སོ། །ད་ཁྱོད་མགྱོགས་པོར་མ་སོང་ན། རྟ་མཆོག་དེ་རྙེད་རྒྱུ་མ་རེད།” ངས་དེ་
ལྟར་བཤད་ཀྱང་མོ་སྔར་བཞིན་མ་སོང་།
“ཁྱོད་ངོ་མ་གང་ལའང་མི་འགྲོའམ། ཁྱོད་ཁ་དན་ཚིག་ལ་གནས་དགོས་ཨ།” མོས་ང་
ལ་དེ་ལྟར་དྲིས།
“འུན།” ངས་མོར་དེ་ལྟར་བཤད་པ་ཡིན། ངོ་མ་དྲང་མོར་བཤད་པ་ཡིན། དེའི་རྗེས་སུ་
ང་ཕྱིར་ཁྱིམ་དུ་ལོག་པ་ཡིན། “ཡ་ད་མགྱོགས་པོར་སོང་། ཡང་འཁོར་མགོ་རྩོམ་རྒྱུ་རེད།”
དེ་ནས་མོ་སྤ་སེ་ཉོ་རུ་ཕྱིན་སོང་། ཅུང་ཙམ་ནས་ཤིང་རྟ་ཡང་བསྐྱར་འཁོར་མགོ་
བརྩམས་སོང་། མོས་ཤིང་རྟའི་གོང་ནས་ལན་རེར་ང་ལ་ལག་པ་གཡུག་གཡུག་རེ་བྱས་པ་ན་
ངས་ཀྱང་མོར་ལག་གཡུག་རེ་བྱས་པ་ཡིན།
སྐབས་དེར་ཆར་བ་ཆེན་པོ་ཞིག་བབས་བྱུང་། ཆར་ཆུ་ཟོ་ཁ་ནས་བྱོ་བ་ལྟར་བབས་
བྱུང་། བྱིས་པ་ཚོའི་ཕ་མ་རྣམས་མྱུར་མོར་ཤིང་རྟའི་སྤྱིལ་བུའི་འོག་ཆར་གཡོལ་ལ་ཕྱིན་
སོང་། ང་རང་སྔར་བཞིན་རྐུབ་སྟེགས་དེར་བསྡད་པ་ཡིན། ངའི་ལུས་པོ་ཡོངས་ཆར་བས་
བརླན་སོང་། ངའི་ཞྭ་མོ་དེས་ཆར་སྐྱོབས་ཀྱི་གོ་ཅི་ཡང་མ་ཆོད། ཧྥེ་བྷེ་ཤིང་རྟ་ལ་ཞོན་ནས་
སྐོར་བ་འཁོར་གྱིན་འདུག སྐད་ཅིག་མ་དེར་ང་ལ་སྨྲ་མི་ཤེས་པའི་དགའ་བ་ཞིག་སྐྱེས་
བྱུང་། སྐད་ཆེན་པོས་དགའ་འབོད་ཅིག་བྱས་ན་ཅི་མ་རུང་སྙམ། སྐབས་དེར་ངའི་སྣང་ངོར་
མཐིང་མདོག་གི་ལྭ་རིང་ཞིག་གྱོན་ཏེ་ཤིང་རྟར་ཞོན་ནས་སྐོར་བ་འཁོར་གྱིན་པའི་ངའི་
སྲིང་ཆུང་མ་དེ་ཅི་འདྲའི་སྙིང་རྗེ་བོ་ཞིག་རེད་ཨང་། ངས་ངོ་མ་བཤད་པ་ཡིན། གལ་ཏེ་དེ་
དུས་ཁྱོད་ཀྱང་ང་དང་ལྷན་དུ་ཡོད་ན་ཅི་མ་རུང་།

ཉེ་དྲུག

ངས་ཁྱོད་ལ་བཤད་འདོད་པ་ནི་འདི་ཙམ་ཡིན། སྤྱིར་ན་ངས་ཁྱོད་ལ་དེའི་རྗེས་སུ་ང་
རང་ཕྱིར་ཁྱིམ་དུ་སོང་བ་དང་དེ་ནས་ང་ལ་ནད་ཀྱིས་མནར་ནས་ཉིན་ག་ཚོད་ཅིག་ཕྱིན་པ།
ཡང་ན་ང་པེན་སི་ནས་ཕྱིར་ཕུད་རྗེས་སློབ་གྲྭ་གང་དུ་འགྲོ་རྒྱུ་ཡིན་པ་སོགས་མང་པོ་ཞིག་
ཡོད་མོད། དོན་དག་དེ་ཚོ་ངས་ངོ་མ་གླེང་མི་འདོད། དྲང་མོར་བཤད་ན་ད་ལྟ་ང་དོན་དག་
དེ་ཚོར་མོས་པ་གང་ཡང་མི་འདུག
མི་མང་པོ་ཞིག་གིས་རྟག་པར་ང་ལ་འདི་ལྟར་འདྲི་ཡི་འདུག ཁྱད་པར་དུ་འདི་རུ་
ཡིད་བློ་རྣམ་དབྱེའི་མཁས་པ་ཞིག་ཡོད་པ་དེས་རྒྱུན་པར་ང་ལ། ད་ལོའི་ཟླ་དགུ་པའི་ནང་
སློབ་གྲྭར་སོང་ན་ཁྱོད་ཀྱིས་སློབ་སྦྱོང་ལ་ཧུར་བརྩོན་བྱ་རྒྱུ་ཡིན་ནམ་ཟེར། ངའི་སེམས་ལ་
ཁོ་ཚོས་བཏོན་པའི་དྲི་བ་དེ་དངོས་གནས་མཚར་བོ་ཞིག་རེད་སྙམ། དྲང་མོར་བཤད་ན་སུ་
ཞིག་གིས་ལས་གང་རུང་ཞིག་གི་མགོ་མ་བརྩམས་པའི་སྔོན་ལ། མ་འོངས་པར་ཅི་ཞིག་བྱ་
རྒྱུ་ཡིན་མིན་ཇི་ལྟར་ཤེས་སྲིད། དེའི་སྟབས་ཀྱིས་ངས་ཁོ་ཚོར་བཏབ་པའི་ལན་ནི། མི་ཤེས་
ཞེས་པ་དེ་ཡིན། ངས་ངོ་མ་བཤད་པ་ཡིན། མ་འོངས་པར་ཡང་སྙིང་ཅི་ཞིག་བྱ་སྲིད་པ་ངས་
ཇི་ལྟར་ཤེས་ཨང་།
གཞན་དག་དང་བསྡུར་ནD.B.མི་ཆོག་པ་མེད་ན་ཡང་། ཁོས་ཀྱང་ང་ལ་དྲི་བ་མང་
པོ་ཞིག་འདོན་གྱིན་འདུག རེས་གཟའ་སྔོན་མར་ཁོ་ཁྱིམ་དུ་ལོག་བྱུང་། དེ་དུས་ཁོས་
བརྩམས་པའི་ཟློས་གར་ཞིག་གི་འཁྲབ་སྟོན་པ་ཡིན་ཟེར་བའི་དབྱིན་ཇིའི་བུ་མོ་ཞིག་ཁྲིད་
འདུག སྤྱིར་ན་བུ་མོ་དེ་མཛེས་མ་ཞིག་འདུག་མོད། ཡིན་ནའང་ཚུལ་འཆོས་ཤིག་ཡིན་
པས་ང་རང་དགའ་བོ་ཁྱོན་ནས་མེད། ཐེངས་ཤིག་མོ་གསང་སྤྱོད་དུ་སོང་བའི་གླགས་དང་
བསྟུན་ནསD.B.ཡིས་ང་ལ། ངས་གོང་དུ་ཁྱོད་ལ་བཤད་ཟིན་པའི་དོན་དག་དེ་ཚོ་ཉམས་སུ་
མྱངས་རྗེས་ཚོར་བ་ཅི་ཞིག་བྱུང་ཞེས་དྲིས་བྱུང་། ལྟས་ངན། ངས་ཁོ་ལ་ཇི་ལྟར་ལན་གདབ་
དགོས་པའང་མ་ཤེས། ངོ་མ་བཤད་པ་ཡིན། དོན་དག་དེ་དག་ཉམས་སུ་མྱངས་རྗེས་དམིགས་
བསལ་གྱི་ཚོར་བ་ཅི་ཞིག་བྱུང་ཟེར་ན། ང་ལ་ངོ་མ་གསལ་བོ་ཞིག་བཤད་རྒྱུ་མེད། ལན་རེར་
ངས་ཁྱོད་ལ་གླེང་བའི་མི་དེ་ཚོ་དྲན་ཡོང་གིན་འདུག དཔེར་ན་སིད་རད་ལ་ཊེར་དང་ཨག་
ལེ་ལྟ་བུ། སྐབས་འགར་ངས་ལྟས་ངན་དེ་གཉིས་ཀ་དྲན་འོང་གི སྐབས་འགར་ད་དུང་ལྟས་
ངན་མུ་རི་སེ་ཡང་དྲན་འོང་གི དེའི་སྟབས་ཀྱིས་ཁྱོད་ཀྱིས་གཞན་ལ་ཅི་ཡང་མ་བཤད་ན་
འགྲིག་གི གལ་ཏེ་རང་གི་གཏམ་རྒྱུད་དེ་གཞན་ལ་བཤད་ཚེ། ཁྱོད་ཀྱིས་དེའི་ནང་གི་མི་སྣ་
ཚོ་རྟག་པར་དྲན་འོང་ངེས།